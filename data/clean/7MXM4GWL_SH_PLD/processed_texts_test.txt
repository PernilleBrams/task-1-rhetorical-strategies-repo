[114405] **Spørger**: Jeg vil også spørge ind til ældreområdet. Jeg kan forstå, at det er det, statsministeren helst vil tale om, og det er helt okay, for det er et sindssygt vigtigt område. Men det, som statsministeren ikke fik nævnt, var jo den søndagsgave, som man gav pensionisterne i søndags, nemlig at regeringen opsiger et forlig, sådan at man kan snuppe 700 mio. kr. op af lommen på danske pensionister, som de ellers skulle have haft. Det betyder omkring 700 kr. mindre for en folkepensionist og 1.100 kr. mindre for en førtidspensionist. Det rimer ikke rigtig, synes jeg, på statsministerens store veneration for danske ældre, at man foretager det her valg. **Medlem**: Jeg må sige, at jeg ikke mener, det er en fyldestgørende beskrivelse af situationen, som der bliver givet fra Parti_G her. Altså, folkepensionen er lige blevet opreguleret med, hvis jeg husker ret, 3,5 pct., og vi har netop indgået en aftale om at forhøje ældrechecken med knap 5.000 kr. om året. Så er der en teknisk diskussion, i forbindelse med at bededag bortfalder, hvor det jo er vigtigt at sige, at dem, der går på arbejde, skal levere en ekstra arbejdsdag, men der er ikke noget, der bliver anderledes for landets folkepensionister. **Spørger**: Jamen statsministeren kan sagtens kalde det teknisk, men for den folkepensionist, der får 700 kr. mindre, er det ikke teknik, det er en oplevelse af at blive hægtet yderligere af. Det kommer oveni, at bl.a. statsministerens parti har gennemført mindre regulering af overførslerne og andre tiltag, som har betydet, at danske førtidspensionister og folkepensionister gennem de sidste årtier er blevet hægtet af den almindelige velstandsudvikling. Deres købekraft er blevet lavere relativt til alle os andre, og det er det, man lægger det her oven på. Er det virkelig en fornuftig del af regeringens ældrepolitik at gøre skellet mellem folkepensionister og alle os andre større? For det er det, regeringen gør. **Medlem**: Det er jeg ganske enkelt ikke enig i. Altså, vi har jo netop – og det er jo i øvrigt med spørgerens eget parti – indgået en aftale om at hæve ældrechecken med knap 5.000 kr. om året. Det er en rigtig, rigtig vigtig politisk beslutning. Det undrer personligt mig, at Parti_F ikke vil være med til en sådan aftale om at hæve ældrechecken, men det er jeg da glad for at vi, regeringen sammen med bl.a. Parti_G og SF, har kunnet gøre. Så er der en opregulering af folkepensionen nu, og så er der så spørgsmålet omkring bededag. Men jeg mener ikke, det er en rigtig fremstilling af pensionernes udvikling, vi hører her.
[114422] **Spørger**: Tak. Både SF og Parti_C er jo optaget af, at vi faktisk når vores 2025-klimamål og gør det på den rigtige måde. En af de ting, vi kunne have gjort, var jo at lave en flyafgift, som faktisk battede noget for klimaet. Et af de store mysterier for mig i det seneste år er, at SF valgte at indgå en aftale med regeringen sammen med Parti_G, hvor man lavede en flyafgift, der var så lav, at den har en meget lille betydning for, om folk flyver eller ej, altså har en helt marginal CO 2 -betydning. Det provenu, man får, og som kunne give en CO 2 -reduktion, bruger man så til at kompensere de ældre, der skal betale 30 kr. ekstra for en tur til Mallorca. Det er der jo slet ikke nogen CO 2 -effekt i. Hvorfor så lave en flyafgift? **Medlem**: Nu har jeg hørt Taleren sige flere gange, at det flertal, vi havde 2019-2022, ikke var grønt og ikke gjorde nok, og at derfor var det meget bedre at få en regering hen over midten, som Taleren jo så ikke er en del af, men det skulle være meget bedre. Vi kunne jo ikke 2019-2022 få gennemført en flyafgift. Vi prøvede. Vi prøvede jo faktisk at få alle partierne med på, at vi skulle lave en flyafgift, men det kunne ikke lade sig gøre. Nu sker det faktisk med den her regering. Det er SF's politik, der er blevet gennemført, og så ville det være underligt, hvis vi ikke var en del af det. Nogle af pengene går til en ældrecheck, og derudover er der også forskel på, om det er korte distancer eller lange distancer, man flyver, og dermed også, hvor meget man bidrager til CO 2 -udslippet. **Spørger**: SF og Parti_C har kæmpet sammen om at få lavet en flyafgift, fordi vi gerne vil have en CO 2 -reduktion, ikke bare for at lave afgiften. Det er det, der undrer mig. Vi skal nok stemme for flyafgiften, når den kommer, men forstår ikke, hvorfor man ikke ønsker at anvende provenuet til at få CO 2 -reduktioner, men til at kompensere nogen. Undskyld mig, 30 kr. ekstra for en tur til Mallorca slår ikke bunden ud af nogens eller nogets budget. Vi laver vel en flyafgift for at få en CO 2 -reduktion, ikke bare for at lave den? **Medlem**: Jeg tror, man skal være opmærksom på noget, i forbindelse med at vi har lavet afgifter i det her land gennem tiderne. Vi har gjort det på energiområdet, og vi har gjort det på vandområdet, og det er helt tilbage til 1980'erne, hvor vi netop gjorde det for at reducere forbruget af det, og i den reduktion af forbruget sagde vi så også, at der er nogle grupper, det kommer til at ramme særlig hårdt, og at dem vil vi gerne kompensere. Dengang kompenserede vi dem med den grønne check. Den gik f.eks. til folk på overførsler og pensionister. Nu har vi gjort det samme med flyafgiften. Jeg mener jo sådan set, at det skal være sådan, at selv hvis man ikke har så mange penge, skal man også have nogle af de samme muligheder som folk, der har mange penge. Det er derfor, vi synes, det er en god idé med en ældrecheck. Jeg er svært begejstret for, at vi kan give de fattigste pensionister i det her land en hjælpende hånd.
[101093] **Spørger**: Tak for ordet, og tak for en god tale. Parti_C er jo med til at droppe budgetloven for det her nationale kompromis. Vil man også i Parti_C være med til at droppe budgetloven for klimaet og for at bekæmpe ulighed? **Medlem**: Det er ikke korrekt, at vi er med til at droppe budgetloven. Det, der sker, er, at man går til kanten ved at sænke underskudsgrænsen til 1 pct. for netop at finansiere forsvarsaftalen 10 år frem. I Parti_C er vi ret optaget af, at vi får en lidt mere fleksibel budgetlov, men vi er ikke optaget af at annullere budgetloven. Den har været med til at sikre en ansvarlig økonomi i Danmark i en årrække, og det vil vi også stå fast på fremover. **Spørger**: Vil Parti_C så være med til at gøre det samme, som Parti_C nu har gjort her, når det kommer til ulighed, og når det kommer til klimaet? Så vil jeg spørge på den måde. Den anden ting, jeg vil spørge om, handler om klimaet. Det er fedt at høre entusiasmen hos Parti_C, men hvad betyder det i praksis? Betyder det, at man f.eks. samstemmende med med IPCC's konklusioner siger: Okay, vi skal kigge på landbruget igen, den animalske produktion skal være en del af landbrugsaftalen; vi dropper infrastrukturaftalen, fordi vi ikke vil have flere motorveje og mere cement? Betyder det, at man vil stoppe Nordsøaftalen osv.? Hvad betyder det i praksis? **Medlem**: Det betyder i praksis, at vi har fremlagt en plan, hvor vi kan nå 110 pct. reduktioner, og det betyder, at vi kan være med til at hjælpe resten af Europa og verden med også at reducere. Vi har også finansieret vores plan. Vi har f.eks. et bud på en finansiering af en grøn fond, så vi virkelig kunne rykke på det her nu. Det betyder i praksis, at vi er rede til, hver eneste gang vi kan flytte 90 mandater fremad i Folketinget, at være med til at rykke der. Også hvis det kræver åbning af aftaler, gør vi det gerne. Vi stiller os ikke udenfor, vi er interesserede i at rykke fremad.
[106928] **Spørger**: Tak for det. Vi deler også nogle af de bekymringer, som Ordføreren kommer her med, omkring det udspil, der er på uddannelsesområdet, og for øvrigt også de kloge betragtninger, der kom fra Ordføreren. Jeg vil dog spørge til noget andet – noget, som ligger både mig og rigtig mange danskere nær, og som jeg vil høre partilederens mening om, og det er det danske drikkevand. I Parti_I er vi meget optaget af, at vi beskytter det danske drikkevand og hurtigt får lavet nogle aftaler, der gør det. Hvordan forholder Parti_D sig til det? **Medlem**: Vi er jo i den helt fantastisk privilegerede situation i dette dejlige land, at vi kan åbne hanen og drikke vandet. Den situation er man desværre ikke i i mange andre lande. Derfor skal vi gøre alt, hvad vi kan, for at beskytte vores drikkevand. Vi har jo også – jeg tror, det var Taleren, der var inde på det tidligere – lavet en aftale om at beskytte vores reserver, som så ikke er blevet gennemført. Men lad os nu gå sammen og i fællesskab finde en løsning på det her. **Spørger**: Tak. Jamen det lyder umiddelbart godt. Så vil jeg høre, om Taleren er med på, at det her ikke kun er et spørgsmål om at lave en plan, men at der også skal handling bag de ord. **Medlem**: Det er altid godt at lade planer følge af handling, så lad os blive enige om det.
[106924] **Spørger**: Det er en meget spændende diskussion at lytte til, både i forhold til hvad der skaber prisdannelse, og hvem der skal gøre hvad osv. Jeg kunne ikke lade være med nu, hvor der tilsyneladende foregår en fuldstændig applauderende opbakning til alt på det frie marked, at spørge Danmarks førende liberalist, om ikke også det frie marked har sine begrænsninger, og om ikke vi f.eks. i forhold til det, vi har set på det seneste, med bonusordninger i energisektoren, er nået et sted hen, hvor anstændigheden simpelt hen ikke længere er i harmoni med de frie markedskræfter. **Medlem**: Altså, de frie markedskræfter har jo deres begrænsninger. Lad mig starte med at bekræfte det. Der er jo masser af ting, der er vigtige i tilværelsen, som man ikke kan købe for penge. Så blev der spurgt ind til grådighed i nogle af de her elselskaber. Der er mit udgangspunkt det, at jeg har tillid til, at aktionærerne i de virksomheder kan sige fra, og det er også en bestyrelsesmæssig opgave at sørge for, at man driver sin virksomhed på en måde, hvor den ikke fremstår alt for grådig. Så jeg vil være påpasselig med fra politisk hold at gå ind og regulere sådan noget. **Spørger**: Nu er der jo den særlige ting ved energisektoren, i hvert fald i Danmark og de fleste europæiske lande, at den har et nærmest symbiotisk forhold til staten. Altså, store dele af anlæggene og i et vist omfang også driften er finansieret af offentlige midler osv. Derfor ville det vel ikke være for meget i en tid, hvor rigtig mange danskere har svært ved at få tingene til at hænge sammen og er blevet ramt af nogle vildt høje elregninger, varmeregninger osv., at sige, at når der i ét selskab er plads til at udbetale mere end 0,5 mia. kr. i bonusordninger, så burde man måske lave et indgreb i forhold til overnormal profit, som man også har gjort det i andre dele af energimarkedet, og sende de penge tilbage til forbrugerne. **Medlem**: Men det forsøgte regeringen bl.a. i den seneste inflationsaftale, og det, der stod i de notater, der kom, var jo, at ud af det beløb, man beskatter – altså de 100 pct., man beskatter af den overnormale profit – er 80 pct. af pengene efter et tilbageløb af adfærd forsvundet, dels fordi noget af det er noget, man ville have fået ind via selskabsskatten, og det får man så ikke ind længere, dels fordi man jo så bare kan fremrykke nogle investeringer. Så den her forestilling om, at man bare kan beskatte sig ud af alle problemer, holder jo ikke. Man har forsøgt sig med det her, synes jeg, lidt populistiske greb med beskatning af overnormale profitter, men det virker ikke.
[101101] **Spørger**: Tak til ordføreren. Jeg kommer ikke til at stille et spørgsmål omkring NATO. Det, jeg gerne vil høre ordføreren om, handler om: Under den her regering er den økonomiske ulighed stigende, og man kan også sige, at det jo foregår på Parti_Gs vagt, for Parti_G er støtteparti. Kan ordføreren godt forstå, hvis der sidder nogle vælgere og borgere derude, som er skuffede over, at den økonomiske ulighed er stigende i en periode med en Parti_As regering med Parti_G som støtteparti? **Medlem**: Jeg tror, jeg vil svare det samme, som Taleren svarede heroppe fra talerstolen tidligere, nemlig at vi selvfølgelig er imod, at den økonomiske ulighed er steget. Vi er rigtig, rigtig bekymrede over den situation, vi står i nu, og derfor knokler vi benhårdt i forhandlingslokalet for at få gjort noget for de fattigste i vores samfund. Jeg synes, det er forfejlet, og derfor var vi i Parti_G heller ikke med i den reformaftale, der var, »Danmark kan mere I«, som jo er med til at tage penge bl.a. fra den grønne check og fra kontanthjælpsmodtagere. Det synes jeg er helt forkert, men der er også initiativer, som jeg sådan set er stolt af, som jeg synes er rigtige, og som godt nok øger uligheden i forhold til Ginikoefficienten, men det synes jeg man bør gøre i forhold til nogle elementer. **Spørger**: Uligheden er stigende, vi har ingen reelle reduktioner – man har lavet aftaler omkring reduktioner i fremtiden – og udlændingepolitikken er desværre i store hovedtræk stadig den samme, som Anders Fogh Rasmussen og Lars Løkke Rasmussen førte med Inger Støjberg og Pia Kjærsgaard. Det giver jo selvfølgelig anledning til at spørge ordføreren, om der er en rød-grøn grænse. Eller er sandheden bare, at den ikke findes, og at man bare, uanset hvad regeringen gør, støtter den? **Medlem**: Nej, og det ved Taleren  også udmærket godt. Det er derfor, vi har lavet et forståelsespapir efter tidligere ret store frustrationer med socialdemokratiske regeringer, og der er kommet resultater: Rigtig store investeringer i velfærd, rigtig store grønne initiativer, om end vi ikke synes, at de rækker langt nok. Der er også kommet en midlertidig børneydelse for de fattigste børnefamilier, og så har vi lavet nogle forbedringer, om end de er uendeligt små – og det gør ondt i mit hjerte – på udlændingeområdet, og det er derfor, vi er parlamentarisk grundlag for den her regering og ikke for en højrefløjsregering, som vil det stik modsatte af, hvad Parti_G vil.
[106915] **Spørger_Taler**: Man skal vel egentlig starte med at ønske regeringen tillykke med de første 100 dage – og jeg tror mere, det gælder regeringen end befolkningen. Det er jo egentlig gået, som jeg havde forventet at det ville gå, når man baserer sin regering på en fortsættelse af den tidligere regerings magtfuldkommenhed og så lige garnerer det med et ekstra lille lag af løftebrud. Taletiden begrænser mig jo i at kunne nå omkring alle løftebruddene i dag, så jeg vil nøjes med et område, som har meget stor betydning for os i Parti_J. Før valget garanterede statsministeren, at regeringen ville arbejde videre med et dansk modtagecenter i Rwanda, og vælgerne blev endda stillet i udsigt, at sådan et center ville være klar inden for et år. Udlændinge- og integrationsministeren rejste sågar til Rwanda, hvor han stolt skrev under på en politisk erklæring imellem Rwanda og Danmark om at udforske mulighederne for at transportere asylansøgere fra Danmark til Rwanda. Nu lyder det så fra regeringen, at modtagecenteret skal etableres af EU eller sammen med nogle andre lande, og så må vi åbenbart lige vente yderligere 5 år. Altså, vi taler om et center, som statsministeren lovede danskerne i valgkampen i 2019. Det er jo et rent vælgerbedrag. Fra Parti_B lød det før valget, at arbejdsløse udlændinge på ingen måde skulle have højere ydelser, men efter valget prioriterer Parti_B så 300 mio. kr., der jo egentlig skulle være gået til en pulje til inflationshjælp, til i høj grad at gå til netop arbejdsløse indvandrere. I Parti_Bs 2030-plan, der blev præsenteret i efteråret, lød det, at der skulle etableres et tredje udrejsecenter til at aflaste Kærshovedgård. Det bliver der heller ikke noget af – nu bliver naboerne i stedet spist af med en lillebitte økonomisk kompensation. Før valget lød det fra både Parti_B og Parti_A, at IS-kvinderne slet ikke havde noget at gøre i Danmark. Nu vil man så åbenbart chartre et fly til at hente dem til Danmark. Og så har jeg jo ikke engang nævnt, at regeringen vil lempe hjemsendelsespolitikken for flygtninge, som jo ellers ikke længere skulle have ret til at opholde sig i Danmark, og jeg har heller ikke nævnt deres planer om at lempe familiesammenføringsreglerne. Altså kort sagt: Det sejler. Og det sejler jo lige præcis, fordi, som vi i Parti_J sagde allerede fra dag et, at når man danner en regering, der går hen over midten, så kommer det til at smitte af på udlændingepolitikken, fordi det ikke er alle i regeringen, der bærer udlændingepolitikken i hjertet. Derfor kommer det til at sejle. Man fokuserer nu i højere grad på en politik, der kigger mod salonerne i København, men jo så altså også imod de bonede gulve i Bruxelles. **Medlem**: Tak for det. Man kan jo næsten føle sig kaldet til at diskutere udlændingepolitik med sådan en tale, men det vil jeg lade være med, for jeg tror ikke, der bliver fundet nogen enighed mellem vores partier. Det er jo hverken nogen overraskelse, at Ordføreren taler om udlændingepolitik, eller at uenighederne er store, men et sted, hvor jeg tænker at der måske er enighed mellem vores partier, er i forhold til nedslidte danskere. Regeringen ønsker jo at afskaffe seniorpensionen, og der kunne jeg egentlig godt tænke mig at høre: Hvor står Parti_J i det spørgsmål? **Spørger_Taler**: Jeg tror godt, man kan sige, at der er en fællesmængde, i og med at jeg ikke kender nogen, der ønsker, at folk, der er nedslidte, skal blive på arbejdsmarkedet. Og der er der jo selvfølgelig en fællesmængde, men det tror jeg i øvrigt der er i hele Folketinget. Når det er sagt, mener vi også, at generelt set skal tilbagetrækningsalderen selvfølgelig følge det, at vi ganske enkelt bliver ældre og derfor også kan arbejde længere tid. Men vi kigger gerne på forskellige pensionsformer og håber på, at vi også bliver indkaldt til forhandlinger. Jeg sagde allerede den dag, partiet blev stiftet, at Arnepensionen sådan set ikke var noget, der var vokset i min have, men omvendt kan jeg godt se fornuften i, at man, hvis man har arbejdet i rigtig mange år, så kan trække sig tilbage et par år før – det har jeg ikke ondt af. **Medlem**: Tak for svaret. Jeg synes, det var rigtig godt, at vi gennemførte Arnepensionen. Jeg synes sådan set også, det er godt, at man vil forbedre den nu. Til gengæld mener jeg, det er en katastrofe, at man vil afskaffe seniorpensionen for de tusindvis af mennesker, som havde forventet, at de på grund af nedslidning kunne gå fra tidligere og få en værdig alderdom, hvor man måske også har overskud til at bære børnebørnene og leve lidt længere, som vi jo ved folk kommer til. Den vil regeringen jo afskaffe, så derfor er jeg bare glad for, at der er en enighed her, og jeg håber, at vi i fællesskab kan presse regeringen, for det er simpelt hen uretfærdigt i mine øjne. **Spørger_Taler**: Man må sige, at der jo er utrolig mange pensionsordninger, hvis man kan sige det sådan, og derfor tror jeg, det er fint nok, at vi får kigget på det, men det må så ligesom være med den fællesmængde – og det hører jeg heller ikke at der er uenighed om i Folketinget – at hvis man er nedslidt, skal man i hvert fald ikke være på arbejdsmarkedet længere. Det er klart. Og det må ligesom være overliggeren på alt det her. Hvordan man så finder frem til en tilbagetrækning, hvor man også tager hensyn til, at vi lever længere og for de flestes vedkommende også er friskere længere og derfor også kan bidrage længere tid, er jo ligesom der, vi skal prøve at få enderne til at nå sammen.
[101113] **Spørger**: Tak for det. Jeg vil også gerne spørge Ordføreren om det, jeg har spurgt om tidligere, nemlig om behovet for virkelig at fremrykke de grønne investeringer med bl.a. udbygning af energi fra havvind. Vi venter også på at blive indkaldt til forhandlinger om en grøn skattereform, som både hr. Søren Pape Poulsens parti og mit eget parti er med i. Så vil Ordføreren også være med til at finde finansieringen – det har vi også diskuteret her – til at gennemføre den her grønne skattereform? Det tror jeg der bliver behov for, så vi kan kompensere virksomhederne – og snarest muligt, så vi kan komme i gang. **Medlem**: Jeg har den tilgang til en grøn skattereform, at det er en bunden opgave, og at det er noget, vi skal løse i fællesskab. Det har vi simpelt hen en forpligtelse til. Hvordan den så skal skrues sammen, tror jeg godt at både spørgeren og jeg ved bliver lidt komplekst at løse, men det skal løses, og vi har kun én interesse, og det er at sætte fart på den grønne omstilling, og uanset hvor meget fart vi sætter på den, ved vi også alle sammen, at vi har nogle udfordringer, som på grund af konflikten i Ukraine skal løses på kort sigt. Men vi må ikke glemme det lange sigt om at blive uafhængig af bl.a. russisk gas. **Spørger**: Jeg er rigtig glad for tilsagnet om, at det skal gå hurtigt, og at vi har brug for at træffe beslutninger, men også om at finde fælles finansiering. Vi har i Parti_C foreslået en grøn fond til at accelerere den her omstilling, men også til at finansiere den grønne skattereform, for jeg tror ikke, det går, hvis vi bare pålægger virksomheder afgifter, uden at der er hjælp til, at omstillingen kan ske hurtigt – så kommer det i hvert fald ikke til at ske hurtigt nok. **Medlem**: Jeg er meget enig i, at vi sådan set skal prøve at have et meget åbent sind, med hensyn til hvordan det her skal hænge sammen og finansieres, for vi opnår jo intet for verdens klima, hvis det betyder, at vores virksomheder flytter andre steder hen. Der har vi jo en fælles interesse i at sikre, at vi allokerer ressourcer til, at man kan investere i den grønne omstilling.
[106890] **Spørger**: Jeg havde egentlig tænkt mig at spørge om noget andet, men når nu vi kom ind på det her med både miljø, klima og drikkevand, og tak til Parti_G for det, så vil jeg egentlig gerne lige følge lidt op. En af de store udfordringer, vi har i dag, er jo, at halvdelen af vores drikkevandsboringer er lukket. Det betyder, at vi ikke kan bruge dem til at lave drikkevand til vores vandhaner, fordi de er for forurenede. Vi vil jo så gerne beskytte den anden halvdel, og et element tilbage fra Parti_Bs partiformand, hr. Jakob Ellemann-Jensens, tid var jo, at man skulle lave forbud mod sprøjtegifte omkring drikkevandsboringer, og det skulle faktisk gennemføres i 2023. Jeg vil gerne høre, hvad Parti_B mener om det i dag. **Medlem**: Vi mener jo det samme, som da aftalen blev indgået. Problemet er så bare, at vi her i Folketinget ikke har været gode nok til at følge op på den aftale. Det er jo sådan set bare en kritik af os alle sammen. Jeg tror, vi er i en situation, hvor der er indgået BNBO-aftaler for 5-7 pct. af det samlede areal, og det er jo ikke acceptabelt; det er en udfordring. Derfor ved jeg også, at miljøministeren nu har indkaldt til møde med ordførerne for at finde ud af, hvordan man kan lave en handlingsplan. Det er der et stærkt behov for, og der er også et stærkt behov for, at det her kommer til at ske hurtigt, for det er ikke acceptabelt, at det har taget så lang tid. **Spørger**: Det er jeg rigtig glad for, for vi får brug for at gennemføre et forbud mod sprøjtegifte rundt om drikkevandsboringerne. Det lader jeg ligge. Den anden ting – og det var faktisk den ting, jeg oprindelig ville spørge om – var det, at vi lige om lidt skal bruge rigtig mange penge på vores fælles forsvar. Det er vi indstillet på i SF. Vi mener, det er helt nødvendigt. Der er rigtig mange opgaver, der hænger. Vi har så også en udfordring med økonomistyring på forsvarsområdet. Tilbage i 2009, da forliget blev indgået, altså det, der gjaldt for 2010-2015, sagde SF's forsvarsordfører, Holger K. Nielsen, at det var vigtigt, at man fik økonomistyring i Forsvarsministeriet. Det er ikke blevet mindre vigtigt. Jeg vil gerne høre, hvad Taleren mener der vil være klogt at anvende de her penge til, og hvordan vi sørger for, at de også faktisk bliver brugt til det. **Medlem**: Jeg tænker, at jeg – med respekt for at regeringen og statsministeren også er til stede – måske ikke lige skal offentliggøre udspillet for, hvordan man kan bruge pengene, i dag. Dertil har jeg dog også en vis respekt for statsministeren. Men når det er sagt, er det jo helt afgørende, at de penge, der bliver tilført forsvaret – eller for den sags skyld de penge, der allerede i dag bliver brugt i forsvaret – bliver brugt på en fornuftig måde, og at man har kontrol over, hvor de bliver brugt henne. Derfor kommer vi med forsvarsforligskredsen, som SF jo også er en del af, nu til at diskutere, hvordan vi kan lave en langt bedre økonomistyring end det, der har været tilfældet før. Og vi må sige, at det bl.a. er, fordi departementet i Forsvarsministeriet ikke har været dygtige nok til at bruge den muskelkraft, der skal til, for at kunne følge pengestrømmen.
[92452] **Spørger_Taler**: Tak. Hos Parti_I er der mange dagsordener, der fylder meget i de her tider, men det, der fylder allermest, er den bæredygtige omstilling. I den forbindelse ligger det os utrolig meget på sinde at realisere den klimalov, vi har vedtaget, om at sikre 70 pct.s reduktion af Danmarks CO 2 -udslip i 2030. Desværre er arbejdet med klimahandlingsplanen i Folketinget endt i en gang klimanøl med bl.a. en bilaftale og en skatteaftale, som møder utrolig hård kritik fra både regeringens eget Klimaråd og de grønne organisationer Derfor har vi i Parti_I rettet vores blik mod de kommende forhandlinger, der skal sikre, at vi sparer tilpas med CO 2 i et af de mest CO 2 -udledende erhverv, der findes, nemlig landbruget. Parti_I går til forhandlingerne med et mål om, at landbruget ligesom alle andre sektorer skal reducere CO 2 -forbruget med de aftalte 70 pct. Det er omkring 8 mio. t, som det, Greenpeace siger, jo også ligger i nærheden af, og som jeg også hørte at Parti_C var enige i. Hvis landbruget skal reducere mindre end dette, skal andre sektorer jo reducere endnu mere. I den forbindelse skal vi udtage lavbundsjorder, udvikle nye typer foder. Vi skal forbedre gyllehåndteringen. Vi skal forske i at udvikle plantebaseret mad. Men vi skal også gøre noget, som jeg savner støttepartiernes helt tydelige anerkendelse af: Vi skal reducere kødproduktionen i det danske landbrug markant. Vi er nødt til at reducere den danske kødproduktion, og hver gang vi taler om dette, taler regeringen om lækage. Lækage er en teoretisk idé om, at hvis vi reducerer kødproduktionen i Danmark, så er der bare nogle andre i et andet land, der producerer kødet, og så er vi lige vidt. Men jeg vil gerne udfordre det argument. Skal vi, der pryder os af at have verdens bedste klimalov, virkelig masseproducere kød med alle de CO 2 -udledende problemer og alle de problemer omkring dyrevelfærd, der er, bare fordi andre ellers vil gøre det? I Parti_I mener vi, at ministeren burde være i gang med at formulere kataloget over virkemidler, der skal sikre, at også landbruget kommer til at reducere med 70 pct. i 2030. Det katalog kan ikke skrives uden en lavere kødproduktion; vi kommer simpelt hen ikke i mål uden. Så med den ene hånd har vi brug for at skrue ned for kødproduktionen, og med den anden skal vi samtidig udvikle og understøtte alt det, der skal sættes i stedet. I Parti_I mener vi, at vi skal omlægge landbruget til et mere regenererende landbrug med brug af bl.a. økologi, permakultur, biodynamik og vertical farming. Vi skal forstå at genopbygge jorden, mens vi dyrker den – leve med naturen og ikke kun af den. Det kræver en masse konstruktive idéer og initiativer, som Parti_I fremlægger i starten af næste uge i form af et landbrugsudspil fra vores politiske leder, Franciska Rosenkilde, som bringer ønskerne om CO 2 -besparelser ind i en overordnet plan om, hvordan Parti_I mener at der skal drives landbrug i Danmark. Det handler bl.a. om en ny jordfond, støtte til plantebaseret mad, genrejsning af natur, bedre dyrevelfærd, udfasning af konventionelt dyrehold og stop for import af soja. Vi skal bruge lejligheden til at udvikle og fremtidssikre dansk landbrug, så vi kan producere menneskemad i tusind år i stedet for at klemme det sidste ud af en kødproduktion, som ødelægger klima, natur og dyrenes mulighed for at leve gode liv. Lad os lave verdens bedste grønne og økologiske landbrug. Tak, formand. **Medlem**: Tak for det til Parti_I. Altså, der bliver jo sagt mange ting, som jeg er enig i. Der bliver talt rosende om udtagning af lavbundsjorder – det har vi afsat 5 mia. kr. til i vores finanslovsudspil. Der bliver talt om fodersammensætning, altså det her med, sådan som jeg ser det, at satse meget på græsprotein, som jo er den måde, man kan mindske importen af soja på. Der bliver talt om det her med en anden håndtering af gylle, hyppig gylleudslusning osv. Men så ophører enigheden også, for så henviser ordføreren til et teoretisk begreb, der hedder lækage. Anerkender Parti_I ikke, at folk skal have noget at spise, uanset hvor det bliver produceret? **Spørger_Taler**: Jo, det anerkender vi selvfølgelig. Men nu, når det er sådan, at vi ser, at der er en kraftigt CO 2 -udledende produktion i Danmark og den også har store problemer med dyrevelfærd, er det så et argument, at hvis vi ikke gør det, gør andre det bare? Altså, kan man bruge det argument, der siger: Vi må gerne gøre det forkerte, for ellers gør andre bare det forkerte? Skal vi ikke prøve at omlægge landbruget? Skal vi ikke prøve at støtte landbruget til at blive fremtidens landbrug ved at producere det, vi kommer til at spise i fremtiden, og det er jo i mindre grad kød og i højere grad planter? **Medlem**: Nu er jeg jo liberal, og derfor tror jeg på, at det skal markedet sådan set nok klare, og så er jeg helt sikker på, at landbruget nok skal omstille deres produktion til det, markedet efterspørger. Men altså, ser Parti_I virkelig Danmark som dækket af en osteklokke? Eller lad mig spørge på en anden måde: Er det vigtigere for Parti_I at nedbringe den nationale CO 2 -udledning end at nedbringe CO 2 -udledningen i verden? **Spørger_Taler**: Nej, altså, det går jo hånd i hånd. Der er vi pionerer, og der skal vi jo vise vej. Men hvis vi kun lader markedet styre det, får vi jo bare mere af det, vi har i forvejen, og så ender vi der, hvor vi er på vej hen. Og det er jo en situation, hvor temperaturstigningerne bliver så store, at vi kommer til at kæmpe med millioner, måske milliarder af klimaflygtninge fra både tørker og oversvømmelser. Så nej, vi mener ikke, at markedet er i stand til selv at løse klimaproblemerne.
[106933] **Spørger**: Jeg kan jo hurtigt hoppe ind i koret og glæde mig over den regering, der var igennem 3½ år. Jeg vil i øvrigt sige på Parti_As vegne, at vi har været meget, meget glade for samarbejdet med Parti_G. Der er også nogle områder, hvor Parti_G og Parti_A ligger meget, meget langt fra hinanden. Det gælder udlændingepolitikken, retspolitikken, sikkerhedspolitikken og afstemningen omkring forsvarsforbeholdet, som jasiden vandt stort. Men der er jo også nogle uenigheder på den økonomiske politik, og jeg vil bare sige, at når jeg selv er optaget af, at vi fører en ordentlig økonomisk politik og fremtidssikrer Danmark, er det jo, fordi jeg ved, hvem det er, der kommer til at betale prisen, hvis ikke vi gør det. Det er ikke de bedst stillede, for de skal nok finde en vej. Det er de dårligt stillede i Danmark, der får en dårligere folkeskole eller en uværdig ældrepleje. Har man aldrig den overvejelse i Parti_G? Altså, indgår det slet ikke i overvejelserne? **Medlem**: Jamen jeg er da glad for at høre, at Taleren var glad for det samarbejde, vi havde i sidste periode. Så kan man jo undre sig over, hvorfor det ikke blev videreført, når nu flertallet var til det. I forhold til spørgsmålet om økonomisk politik vil jeg sige, at jo, Parti_G er da ekstremt optaget af at fremtidssikre vores velfærdssamfund. Derfor mener jeg vitterlig også, at det er uansvarligt, at regeringen skalter og valter med skattelettelser i den her periode i stedet for at investere i eksempelvis velfærden, som har store problemer. Jeg undrer mig også over, hvorfor regeringen ikke f.eks. kommer med penge til erhvervsuddannelserne nu – et område, hvor vi er helt enige i der mangler investeringer. **Spørger**: Men i al respekt, og det er jo ikke, fordi elementer af skattepolitikken, og hvordan vi prioriterer nogle midler på erhvervsuddannelserne, ikke er vigtige, er det, vi står over for, jo langt større end begge dele. Altså, det er jo et trafikuheld i langsom gengivelse. For selv om vi har en stærk offentlig økonomi i dag og vi har holdbarhed på lang sigt, er der en kombination af demografiske udfordringer, det, vi ser ind i i forhold til manglende rekruttering, færre i den erhvervsdygtige alder og en overbureaukratisering af den offentlige sektor, og så hænger det simpelt hen ikke sammen. Og det er jo langt, langt større end en enkelt prioritering på en finanslov. Derfor er der jo behov for nogle grundlæggende reformer, så vi gør Danmark rigere og stærkere for også at kunne blive grønnere, og der synes jeg bare, jeg mangler Parti_G – I'm sorry to say. Jeg var meget, meget glad for vores samarbejde, men på de der tunge beslutninger synes jeg Parti_G godt kunne tjekke mere ind. **Medlem**: Det er jeg sådan set ærgerlig over at Taleren siger, for jeg mener, vi er tjekket fuldt ind, og at vi sådan set også har snakket reformer, også i de sidste 3 år. Det er rigtigt nok, at vi synes, at nogle af de klassiske arbejdsudbudsreformer som f.eks. afskaffelsen af store bededag er den forkerte vej at gå, men vi vil da gerne være med til, at der er flere, der kommer ind på arbejdsmarkedet, og som får flere muligheder i vores samfund. Vi ser gerne store reformer, men de skal jo være til folkets bedste, og derfor mener jeg heller ikke, det er en parentes, at I nu har ændret kurs i Parti_A og hellere vil bruge penge på skattelettelser.
[89390] **Spørger**: Tak for det. Vi bliver jo næppe enige med Parti_G om, om vi skal tage voldsparate islamister, potentielle terrorister, til Danmark eller ej. Det skal vi absolut ikke. Så lad den ligge. Jeg har tidligere forsøgt at få svar fra partilederen i forhold til EU. Parti_G har tidligere gået ind for, at vi skal ud af EU. Og det er endnu ikke lykkedes mig at få et klart svar fra Ordføreren. Ønsker Parti_G stadig, at Danmark skal ud af EU? **Medlem**: Parti_G er modstander af EU som det internationale samarbejde, det er lige nu – ikke af alt internationalt samarbejde, men grundlæggende af det, hvor markedet sættes over hensynet til menneskerettigheder, og i forhold til deres store demokratiske problemer osv. Men vi vil ikke have en afstemning, før vi kender afstemningstemaet. Altså, danskerne skal vide, hvad Parti_I er. Og vi kan jo netop se med brexit nu, at man kan blive stukket blår i øjnene som vælger, hvis man ikke ved, præcis hvad det er, der er Parti_I ved en afstemning. **Spørger**: Det er vi sådan set enige i. Og jeg håber selvfølgelig, at Parti_G, når vi når dertil, vil bakke op om, at danskerne kan få lov til at stemme om, om vi skal blive i EU, eller et alternativ. Jeg har et andet spørgsmål. Regeringen har jo varslet, at man i løbet af året skal beslutte, hvordan dansk landbrug skal gøres mere klimavenligt. Og dansk landbrug er jo globalt set klimahelte. Vi har et landbrug i Danmark, som producerer fødevarer med et væsentlig lavere aftryk på klimaet end landbrug stort set alle andre steder. Hvor stor en del af dansk landbrug mener Parti_G skal udtages, for at man kan nå de klimamål, man har sat? **Medlem**: Åh, jeg tror simpelt hen ikke, at jeg kan huske tallet, for at være fuldstændig ærlig. Parti_G har lavet en klimaplan tilbage i 2017, hvor vi også finder de reduktioner, der skal til for at nå en 70-procentsmålsætning, også inden for landbruget. En af de ting, som er et af de vigtigste virkemidler, er jordudtagning – jeg kan ikke huske det præcise tal på det. Og et andet vigtigt virkemiddel for os er en CO 2 -afgift, som pålægges de landbrug, som ikke omstiller, så pengene krone til krone går tilbage til de landbrug, der omstiller til f.eks. planteproduktion eller mere bæredygtig kødproduktion.
[92458] **Spørger**: Tak, formand, og tak til Ordføreren for talen. Nu stillede Ordføreren jo mig et spørgsmål tidligere omkring radaren, som er en del af den aftalte arktiske kapacitetsudbygning, så nu vil jeg gerne stille modspørgsmålet: Hvad mener Ordføreren i virkeligheden sådan nærmere omkring den her kapacitetsaftale, der er lavet, og specifikt også i forhold til den her radar? **Medlem**: Først og fremmest kan jeg sige, at landsstyret jo har fået mandat fra det færøske udenrigsnævn til forhandlinger, så sagen er for landsstyret forhandlingsklar, kan man sige. Selvfølgelig er det sådan på Færøerne – det ved alle sammen – at folk ikke er enige om en natradar på Færøerne. Der vil altid være nogle, som synes, det er en dårlig idé og siger nej. Men jeg kan fornemme, at der er et temmelig stort flertal ... **Spørger**: Jeg vil super gerne lige give Taleren mulighed for at færdiggøre sætningen. Så jeg tager lige mine 30 sekunder, og så kan jeg jo så håbe, at jeg får fuldendt svaret. **Medlem**: Tak. Jeg kan bare fornemme, at der er et rimelig stort flertal i Lagtinget, som ser det ansvarlige i at være en del af forsvarsalliancen, og som vil tage sit ansvar på sig. Men nu må vi se. Nu er det op til landsstyret at forhandle, så jeg vil ikke foregribe noget som helst, men jeg håber det bedste.
[89361] **Spørger**: Tak, formand. Den her coronakrise skal vi jo så godt igennem som overhovedet muligt, men samtidig skal vi også gøre det på en måde, hvor vi bevarer arbejdspladser og virksomheder osv. i Danmark. Og noget af det, som jeg tror mange af os kan mærke, er en stigende frustration, specielt hos mindre erhvervsdrivende, små selvstændige, som oplever, at de i virkeligheden har det utrolig vanskeligt med at planlægge deres dagligdag. Den sidste forlængelse af restriktionerne, med virkning til i søndags, skete i onsdags, altså med 4 dages varsel, og hvis man mener, at vi er i gang med de sværeste måneder nu, kunne man måske godt give et lidt længere varsel. Så Ordføreren, kunne vi ikke i fællesskab prøve at tage nogle initiativer, der i virkeligheden sikrer de små selvstændige nogle bedre muligheder for at komme godt igennem det her? **Medlem**: Jo, jeg har en meget, meget stor sympati for de små selvstændige, som står i en meget, meget vanskelig situation. Man bør i den grad give de bedste varsler, man overhovedet kan, og det har jeg nu egentlig også indtryk af at man bestræber sig på. Et andet punkt, hvor jeg egentlig synes det halter, er det der syn på det at være selvstændig. For det er jo sådan, at lønmodtagere kan få op til 30.000 kr. i lønkompensation fra de pakker, vi i fællesskab har vedtaget, mens en selvstændig kun kan modtage 23.000 kr. Der må man forstå på den fungerende erhvervsminister, at der kan man jo bare åbne en webshop, som han sagde i et samråd. Og det vidner, undskyld mig, lidt om, hvad det er for en gang på arbejdsmarkedet, regeringens ministre har haft, før de blev sat på de stole hernede. Det er altså vanskeligt at være frisør og åbne en webshop; det er vanskeligt at være fysioterapeut og åbne en webshop. Der bør være en større respekt for de mennesker, der holder hjulene i gang i det her land. **Spørger**: Jeg er glad for svaret. Og hvis man nu udvider det i forhold til frisører og fysioterapeuter osv., er der f.eks. også de tøjbutikker, hvis varelager jo reelt bliver nedskrevet dag for dag, fordi man kan gå i Kvickly eller Bilka, eller hvor man nu kan gå hen, og købe tøj, som man så efterfølgende ikke behøver at købe i en tøjbutik, når de endelig åbner igen. Og der er det nødvendigt at se på, fordi der jo er en helt dramatisk og særlig udsat situation lige nu, hvordan i alverden de små selvstændige kommer igennem det, så der også er en arbejdsplads for de selvstændige og de ansatte, de måske har i butikken, efter alt det her. Og er Taleren ikke enig i, at der kræver det simpelt hen noget ekstra, også fra regeringens side, i forhold til det, vi har set indtil nu? **Medlem**: Det bliver vi ikke uenige om – det er jeg meget enig i. Jeg kan godt forstå, hvis man som lille boghandler eller som tøjbutik er frustreret over, at kunderne valfarter til de forretninger, som kan holde åbent – det forstår jeg godt. Jeg tror til gengæld ikke, at løsningen er at lukke de forretninger, der kan holde åbent, for så ryger det hele over på nethandel, og det er ikke altid fra Danmark. Så det her er ikke nogen nem situation. Men man bliver nødt til at tage bedre fat; man bliver nødt til at holde hånden endnu mere over de private erhvervsdrivende, som altså står og ikke kan åbne deres forretninger. Det her er mennesker, som er dybt afhængige af den hjælp, vi yder dem nu, og det vil blive langt dyrere, hvis ikke vi hjælper dem igennem det.
[89360] **Spørger**: Tak, formand. Og tak til statsministeren for afspritningen. Et håndslag eller en coronasikker variant over temaet er, hvad Danmarks største erhvervsorganisation, Dansk Industri, efterspørger fra regeringen. Det er altså en organisationen, som repræsenterer virksomheder med mere end en halv million fuldtidsbeskæftigede i Danmark. De efterspørger et løfte om, at vores virksomheder ikke pålægges flere skatter og afgifter. Det gør de jo ikke for sjov. Det gør de, fordi de er bekymrede. Regeringen har hævet skatter og afgifter for milliarder. Regeringen trækker raske mennesker ud af arbejdsmarkedet. Regeringen skader med andre ord samfundsøkonomien. Og når erhvervslivet advarer om, at selve fundamentet under det danske velfærdssamfund kan slå revner i løbet af få år, så skal man tage det seriøst. Forudsætningen for velfærd – det enedes vi om før – er nemlig velstand, og vi sikrer kun velstand, hvis vi har vækst. Problemet er bare, at det håndslag er regeringen ikke klar til at give, end ikke med albuen eller med et vink på grund af coronarestriktioner. Men helt generelt så er man ikke klar til at give det løfte. Og selv om ledighedskøen er vokset med 40.000 mennesker, siden coronakrisen ramte, så tager regeringen ikke udfordringen seriøst. Tværtimod. For første gang i to årtier så har vi en regering, der gør Danmark fattigere, 12 mia. kr. fattigere hvert år, midt i en historisk krise. Se, der findes ikke nogen vaccine mod den økonomiske krise, men der findes en kur, og det er en kur, der kan få Danmark stærkt ud på den anden side med vækst og med nye arbejdspladser. Først og fremmest må vi love, at vi ikke vil gøre OECD's højeste skattetryk endnu højere. Med skattestoppet sikrer vi ro om danskernes og danske virksomheders økonomi. Vi vil også gerne gå skridtet videre, så det bedre kan betale sig at arbejde. Derfor har vi foreslået at hæve beskæftigelsesfradraget. Vi vil også gerne gøre det mere attraktivt at bidrage og integrere sig ved at sænke ydelserne til dem, der kommer til Danmark. Og endelig så vil vi sikre arbejdspladser i hele landet, bl.a. ved at tilbagerulle regeringens tredobling af generationsskifteskatten på familieejede virksomheder. Ud af mørke kommer der lys, og ud af kriser vokser der gode løsninger, men vi når ikke en bedre fremtid ved at efterlade fremtidige generationer med regninger og med gæld, også selv om statsministeren mener, at det er en gammeldags måde at se tingene på. Se, i Parti_B er vi klar til at give erhvervslivet et håndslag, også et coronavenligt et, og det giver jeg gerne her i dag: Parti_B vil ikke pålægge vores virksomheder ekstra skatter og afgifter. Det er dem, der skaber arbejdspladser. Vi vil sikre vækst, velstand og velfærd. Tak for ordet. **Medlem**: Tingene bliver jo blandet en smule sammen, må man sige, i den her tale. Jeg går da ud fra, at Parti_B står ved, at det har været klogt at føre en ekspansiv finanspolitik, og at det har været klogt at føre en aktiv krisepolitik. Ellers havde virksomheder i det her land jo på stribe givet måttet dreje nøglen om, og rigtig mange lønmodtagere havde mistet deres arbejde. Jeg vil egentlig spørge til noget andet. Jeg er utrolig ærgerlig over, at vi ikke har Parti_B med i politiforliget, fordi politiet er noget af det vigtigste, vi overhovedet har i vores samfund. Og nu hvor Parti_B ikke skal være med til at åbne 20 nærpolitistationer, som er rigtig, rigtig godt for sammenhængen i det her land, vil jeg spørge, om Parti_B til gengæld vil være med til at sikre, at vi får udflyttet uddannelser i det år, vi netop er gået ind i. **Spørger**: Det var mange ting på en gang. Ja, tingene blandes sammen og også af statsministeren nu her, for det, jeg taler om, er jo ikke hjælpepakker; det er jo ikke den regning, der følger efter corona. Det er den regning, der bliver ved. Det er det, at man gør Danmark fattigere: at man simpelt hen hiver 12 mia. kr. ud af budgettet hvert eneste år, fordi man gennemfører sin politik; fordi man hæver skatter; fordi man hæver afgifter; fordi man gør det dyrere at være dansker og vanskeligere at drive virksomhed i Danmark. Jeg er trist over, at Parti_B ikke er med i politiforliget. Jeg synes, vi har fået mange gode ting igennem – styrkelsen af SØIK f.eks., en politigaranti. Der er mange gode ting i det her. Desværre var det vigtigere for regeringen at holde Parti_B uden for end at have en ordentlig, bred aftale, hvor Parti_B også kunne være med. Det synes jeg er trist. **Medlem**: Det er nok meget godt for landet at have en regering, der faktisk gennemfører sin politik, altså, det er jo lidt specielt, at det er det, vi bliver kritiseret for: at leve op til de løfter, vi har stillet vores vælgere og hele den danske befolkning i udsigt. Jeg synes egentlig, det klæder dansk politik, at der igen er begyndt at være en sammenhæng, mellem hvad der bliver sagt før valget og den politik, der føres. Jeg bliver nødt til lige at gentage mit spørgsmål, for hvis vi skal have et land, der hænger sammen, så har vi behov for at gå op imod den centralisering, vi har set igennem alt for mange år. Og derfor, når man nu ikke er med til at decentralisere politiet og bringe det nærmere borgeren, desværre, vil jeg gerne spørge konkret til, om man har tænkt sig at gå konstruktivt ind i det arbejde, vi igangsætter i år, med at få udflyttet uddannelsespladser til andre dele af landet, end hvad der er tilfældet i dag. **Spørger**: Det tager vi meget gerne del i. Det er sådan set en prioritet for Parti_B. Vi har sågar foreslået en jurauddannelse i Esbjerg, det ved statsministeren også godt. Så ja, det tager vi meget gerne del i. Vi gennemførte sådan set under vores regeringsperiode talrige udflytninger af statslige arbejdspladser netop for at få et Danmark i bedre balance. Så det her er en dagsorden, som fylder meget for os. Og så bare lige for god ordens skyld: Jeg kritiserer ikke regeringen for at gennemføre sin politik. Jeg er imod regeringens politik på nogle områder, ja. Jeg kritiserer regeringen for at underminere den danske velfærd ved at gøre det vanskeligere at skabe arbejdspladser i Danmark. Det er simpelt hen som at holde varmen på en meget uhensigtsmæssig måde på en kold dag.
[89367] **Spørger_Taler**: Tak for det, formand. Ved den her tredje partilederdebat – det er jo en speciel debatform, men det er supergodt, at vi har dem – vil jeg tale lidt om corona, og så vil jeg tale lidt om rigsretten, som er de to emner, som jeg for mit vedkommende synes er de vigtigste at komme ind på. I forhold til coronaen er det helt nødvendigt, at vi kommer godt igennem alt det her, specielt i forhold til de ældre udsatte. Det har vi et utal af gange bekræftet hinanden i. Men det er også vigtigt, også når man har begrænset tid, at der er plads til diskussioner og plads til at lufte de uenigheder, vi må have i forhold til håndteringen af corona. Der er ingen tvivl om, at når vi ser på de restriktioner, der er, bliver vi nødt til, specielt når man forlænger dem, at kunne have en ordentlig debat om, hvorvidt restriktionerne bare skal forlænges – og det synes vi ikke der er med den måde, det foregår på – eller om der er restriktioner, som man i virkeligheden skal håndtere anderledes. Det er i alt for høj grad en orientering, vi får med få timers varsel i forhold til offentligheden, om, at nu bliver restriktionerne bare forlænget. Vi så før jul, at der var restriktioner til den 3. januar. Vi så før nytår, at restriktionerne blev forlænget til den 17. januar. Og vi så 4 dage før den 17. januar, nemlig sidste onsdag, at restriktionerne blev forlænget til den 7. februar. Og der er jo ikke nogen, der tror, at restriktionerne så er væk den 7. februar. Så vi synes i Parti_F, at der dels i forhold til indholdet i restriktionerne, dels i forhold til varslingen skal være en anden måde at gribe det an på, der giver bedre mulighed for folk og specielt små selvstændige at agere i det her, men det kan også være folk på uddannelsesområdet, som også bør have bedre mulighed for at planlægge arbejdet. Når vi så ser på coronasagen og har en partilederdebat i dag, er det også naturligt lige at komme rundt om minksagen, specielt i forhold til minkerstatningerne. Statsministeren, som nu sidder her som partileder, sagde forrige søndag i TV2, at hun håbede på, at forhandlingerne om erstatningerne var afsluttet i sidste uge. Men vi har jo ikke fået dem afsluttet endnu, og der er nogle mennesker derude, som rent faktisk har fået lukket deres erhverv, og som venter på den her erstatning, som de skal have. Det spørgsmål synes jeg også er helt naturligt at vi rejser i en sådan en partilederdebat, som vi har i dag. Det andet store emne, jeg synes det er naturligt at komme ind på, er selvfølgelig spørgsmålet om rigsretten, hvor et stort flertal i Folketinget nu har markeret, at man ønsker en rigsret imod tidligere minister Inger Støjberg. Det er kun den sjette rigsretssag, og det er jo det tungeste skyts, hvilket jeg allerede har været inde på under debatten, som man kan tage frem over for en minister eller en tidligere minister. Vi synes, det er vigtigt, at man her iagttager noget proportion. Vi synes, det er vigtigt, at man går ind og kigger på, hvad det er for en retspraksis, Folketinget har etableret omkring rigsretssager, at man kigger på tidligere sager, som ikke har været rejst ved rigsretten, og på, om de i virkeligheden giver en indikation af, at man her tager et for tungt skyts frem over for Inger Støjberg. Det synes vi. Derfor fremsætter vi et forslag her i Folketinget om juridisk at få kulegravet tidligere sager, også dem, der ikke har ført til en rigsretssag, for på den måde at finde ud af, om man ikke i virkeligheden sænker barren for, hvornår man rejser en rigsretssag, når man rejser en rigsretssag imod Inger Støjberg. Der skal være lighed for loven, men det er jo ikke lighed for loven, hvis man i sager af tilsvarende alvor ikke har rejst en rigsretssag, at man i givet fald gør det her. Tak. **Medlem**: Ja, det gør jeg. Der er så mange politiske diskussioner, som sjældent fører noget med sig, fordi alle har skrevet deres talepapirer inden og det sådan går lidt op i larm og støj, men jeg vil egentlig gribe fat i det dilemma, som Ordføreren rejser, og som er et dilemma. Indtil nu, når vi har indført restriktioner her hen over vinteren, og også når de er blevet forlænget, er det jo på baggrund af anbefalinger og indstillinger fra det arbejde, der pågår omkring myndighederne, og så har vi en vending med hinanden politisk, og så kører de. Ofte er det sådan, at myndighederne har behov for at kende epidemiens udvikling, lige op til beslutningerne skal træffes, og også ofte arbejder med et kort tidsperspektiv, fordi det er biologi, vi arbejder med. Men jeg anerkender jo samtidig alle menneskers behov for at kunne planlægge, fordi det er så svær en situation, så jeg vil egentlig bare spørge Parti_F: Hvis vi nu ikke kan få myndighedernes langsigtede anbefaling, fordi det er biologi, synes Ordføreren så, vi skal træffe en politisk beslutning om eksempelvis en længere nedlukning? **Spørger_Taler**: Det kan man jo sagtens gøre. Altså, helt konkret får vi at vide, at januar og februar nok er de hårdeste måneder, vi skal igennem, i forhold til epidemien, og samtidig får vi så at vide, at man kun kan træffe beslutninger om restriktioner for en lille delperiode af de 2 måneder, og det tror jeg da de fleste mennesker synes lyder mærkeligt. Hvis vi virkelig har, og det er jo også ud fra en sundhedsfaglig indstilling, belæg for at sige, at februar måske er det tidspunkt, hvor den her mutation, B.1.1.7, tager over og giver de største udfordringer i forhold til smittetal, altså hvis man allerede nu sundhedsfagligt kan se, at det muligvis er scenariet i februar, hvordan kan det så være, at man kun kan tage stilling til restriktioner frem til den 17. januar og nu den 7. februar? **Medlem**: Okay, men det synes jeg er en diskussion, vi skal fortsætte, for jeg anerkender fuldt ud dilemmaet: virksomhedernes, efterskolernes og familiernes behov for at kunne planlægge. Det er ikke sikkert, at vi så ville kunne tilrettelægge det helt på samme måde, som vi plejer, men det synes jeg er en interessant diskussion. Så kom jeg lige i tanker om, da vi sad her ved siden af hinanden før, at Taleren og jeg for lang tid siden optrådte på sådan et større landbrugsmøde – det er lang tid siden; det var før valget – og havde en rigtig god diskussion med mange jyske landmænd den aften, og vi fik i øvrigt utrolig god mad også. Vi skal jo i gang med at forhandle landbrug her i løbet af året, og det bliver rigtig, rigtig svært – rigtig, rigtig svært – og jeg kunne egentlig bare godt tænke mig at høre, om Parti_F går med ind i de forhandlinger. **Spørger_Taler**: Det gør Parti_F i den grad. Vi synes, det er helt, helt afgørende, at vi inde ved bordet også har et balanceret synspunkt om, hvordan landbruget kommer igennem den omstilling. Vi oplever et landbrugserhverv, som rigtig gerne vil, og som spiller med, og så er det også vigtigt, at de bliver taget ind og bliver lyttet til, så det ser vi meget frem til at være en del af.
[114424] **Spørger**: Tak for det. I december kunne vi læse, at Danmark havde stemt for en resolution i FN, der handler om øjeblikkelig humanitær våbenhvile i Gazastriben. I grundloven står der jo, at regeringen skal rådføre sig med Folketinget i sager, der har vidtgående og større udenrigspolitisk rækkevidde. Anerkender Ordføreren, at det at skifte kurs, som der er sket her, er af større udenrigspolitisk rækkevidde? **Medlem**: Nej, for hvis regeringen havde vurderet, at der var en forpligtelse til at søge forudgående rådgivning i Det Udenrigspolitiske Nævn, havde vi jo gjort det. Der er jo ikke noget større kursskifte i det her. Danmark har sådan set altid været et land, der gerne vil bruge internationale organer til at prøve at sikre fred og fordragelighed og undgå humanitære katastrofer, ligesom hele vores stillingtagen til f.eks. tostatsproblematikken ligger fuldstændig fast. Så svaret er nej. **Spørger**: Jeg spørger, fordi jeg tror, vi er nogle, der mener, at det her er et kursskifte, og at det måske derfor skulle have været forelagt Det Udenrigspolitiske Nævn. Men når det er sagt, vil jeg sådan set også bare lige følge op med at spørge til noget. Det er jo en kendt sag, at Danmark søger optagelse i FN's Sikkerhedsråd, og jeg vil bare lige sikre mig, at det her ikke har noget med det at gøre, altså det, at man skifter kurs i den her sag. For det er jo en anden stillingtagen, end man har haft før. Så jeg vil bare gerne lige bede om en bekræftelse på, at det her intet har at gøre med, at Danmark søger optagelse i FN's Sikkerhedsråd. **Medlem**: Men jeg er slet ikke enig i, at der er noget kursskifte. Der er en dansk position, som er balanceret, og som vi også prøvede at fremme ved den første afstemning i FN's Generalforsamling, hvor vi så ikke kunne komme igennem med det, og hvor der også derfor var en bredere kreds af EU-lande, der stemte imod resolutionen. Og så var der en udvikling i den sag, hvor der kom en anden resolution, som var mere balanceret. Den var jo ikke en til en, som vi selv ville have forfattet den; så ville der næppe være mange ting, man kunne stemme for nogen steder. Men den var justeret, og derfor stemte vi for den – med afsæt i den samme tilgang, vi har haft til det bestialske terrorangreb, der fandt sted den 7. oktober, fra dag et.
[79865] **Spørger**: Tak for det, hr. formand – vi nøjes bare med det! En af de, hvad skal vi sige, relativt dyrekøbte erfaringer, som vi gjorde os, dengang jeg var deltager i en regering, var, at man skal være rigtig, rigtig forsigtig med ultimative krav. Ikke desto mindre lærte SF ikke nødvendigvis noget af det, for man stillede det ultimative krav forud for folketingsvalget, at kontanthjælpsloftet skulle afskaffes, hvis SF skulle støtte en Parti_As regering. SF gik oven i købet så langt som til at sige, at man ikke ville stemme for finansloven, medmindre det her skete. Hvad er der sket i mellemtiden? **Medlem**: Jeg kan jo glæde Parti_Bs formand med, at han kan læse forståelsespapiret. For efter folketingsvalget lavede den nuværende regering sammen med Parti_G, Parti_C og SF et forståelsespapir for, hvad der skal ske i den kommende regeringsperiode. SF havde to ultimative krav til den regering, der sidder lige nu. Det ene var, at kontanthjælpsloftet skulle afskaffes. Der står i forståelsespapiret, at kontanthjælpsloftet afskaffes som en del af Ydelseskommissionen. Derudover var vores andet ultimative krav, at vi skulle indføre minimumsnormeringer i Danmark, og ellers stemte vi ikke for finansloven. Og man må jo sige, at der er indført minimumsnormeringer i Danmark, og at det er en del af finansloven. Så ultimative krav kan godt betale sig, hvis man har noget politisk næse – det kan godt være, at de røde har mere af det end de blå. **Spørger**: Ja, eller også finder man belejligt på at kalde det noget andet, når valget er blevet afholdt. Så vidt jeg har ladet mig orientere, er der ikke lagt op til at tilføre nye penge til ydelsessystemet i forbindelse med den Ydelseskommission, som er blevet nedsat. Hvis det er tilfældet, kan SF så få honoreret sine krav dér i forhold til at få fjernet kontanthjælpsloftet? Og synes man, det er acceptabelt, at man ikke får honoreret de ultimative, må jeg forstå, krav? **Medlem**: Nu har vi fået honoreret vores ultimative krav. Der står jo i forståelsespapiret, at kontanthjælpsloftet afskaffes med Ydelseskommissionen. Nu er Ydelseskommissionen jo nedsat, og i det kommissorium, der er for Ydelseskommissionen, er der ikke – det er korrekt – afsat yderligere midler. Men jeg har også noteret mig, at beskæftigelsesministeren meget klart har sagt, at det vil afhænge af en politisk forhandling efterfølgende, om der skal flere midler på bordet. Det er jo sket tidligere. Dengang vi havde den borgerlige statsminister Lars Løkke Rasmussen og man skulle forhandle dagpengesituationen og man gjorde det med Parti_F og Parti_A, valgte man jo også efterfølgende at komme med flere penge til bordet, på trods af at kommissionen ikke havde lagt op til det. Det er ikke uvant i politiske forhandlinger, og vi må så se, om det også er muligt i den her forbindelse. Men vi kommer til at kæmpe for, at de svageste i Danmark får bedre forhold, og det har vi bl.a. sørget for sammen med Parti_C og Parti_G, ved at de fattigste børn har fået yderligere midler, og det er startet her i januar.
[101069] **Spørger**: Tak. Og tak for en rigtig, rigtig flot tale med nogle meget rørende og rigtige beskrivelser af det forfærdelige, vi ser lige nu, og som i virkeligheden også peger på det, som er det store problem, nemlig den energiafhængighed, der er, af russisk gas og af gas i det hele taget. Jeg kunne godt tænke mig at spørge til sanktionerne, for ét er gas, noget andet er olie og kul. Jeg ved godt, at der er mange, der advokerer for at gå fælles om det, men vi gik forrest nogle af de første dage med krav med hensyn til SWIFT og andre sanktioner, bl.a. at lukke det danske luftrum. Burde man måske også gøre det i forbindelse med olie og kul? **Medlem**: Jeg tror, at vi deler opfattelsen af, at sanktioner virker bedst, hvis man er flest mulige, der kommer med dem. En gang imellem kan den bedste måde at få andre med på være at gå forrest, og en gang imellem er det at stille sig på høgenes side i de her diskussioner. Og min appel til den danske regering har hidtil været og vil fortsat være: Sørg for at stille jer på høgenes side. Vi skal have hårde sanktioner, og jeg mener i den optik ikke, at de kan blive hårde nok. **Spørger**: Tak. Min bekymring er, når jeg kigger rundt i det europæiske landskab, at der også er Orbán og andre kræfter, som måske ikke ønsker, at vi skal gå særlig meget længere. Derfor mener jeg, at man fra dansk side bør presse på; det er jeg ret overbevist om man gør, men det kan man også gøre ved at melde klart ud, at så går vi forrest i Danmark, hvad angår kul, olie og at lukke de danske havne. Kunne Parti_B ikke være med på det? **Medlem**: Jo, det kan vi sagtens. Det med havnene foreslog jeg to dage efter invasionen, så det synes jeg sådan set er en god idé. Vi kan jo se, at der er nogle ting, hvor man ikke følges hundrede procent ad. Udvisningen af russiske spioner er jo sket sådan landevis, og nu er vi også kommet efter det, og det synes jeg er en god idé. Men altså, det er vigtigt, at jo mere vi kan stå i samlet flok, des stærkere virker de her sanktioner. Så lad os bestræbe os på det.
[101106] **Spørger**: Før krigen var byen Butja en fredelig forstad til Kyiv. Nu har russiske soldater trukket sig ud af byen og efterladt helvede på jord. Hvor der før var liv og frihed, er der nu lig i gaderne og henrettelser af bagbundne. Vi ser massegrave, hører beretninger om tortur og voldtægter. Beretningerne derfra er forfærdelige, billederne er endnu værre. Putin og hans soldater er krigsforbrydere, og vi skal sikre stærke konsekvenser mod russerne. Vi må øge alle former for leverancer til ukrainerne, og vi må få overblik over, hvilke yderligere økonomiske sanktioner vi kan iværksætte mod Rusland, også selv om det er økonomiske sanktioner, som gør ondt på europæerne og danskerne selv. Jeg er glad for, at vi i Folketinget står sammen om støtten til Ukraine. Jeg er glad for, at vi næsten alle sammen står sammen om støtten til NATO. Jeg besøgte den ukrainske ambassadør på ambassaden i sidste uge. Ingen er i tvivl om, at Ukraine ville have ønsket, at de havde været medlemmer af NATO. I morgen rejser jeg til Stockholm. Jeg er inviteret af henholdsvis den svenske og den finske oppositionsleder, som har oprettet et fælles NATO-kontor for hurtigst muligt at få de to lande meldt ind i NATO. Jeg er inviteret for at give det danske perspektiv som et glad NATO-medlem. Jeg foreslår, at Danmark gør alt, hvad vi kan, og aktivt arbejder for at støtte, at både finnerne og svenskerne, vores gode naboer, bliver en del af NATO-fællesskabet. Det er en opgave, som jeg er sikker på at regeringen også vil kaste sig ind i og prioritere højt. Imens er der jo andre ministre, som kan fortsætte den indenrigspolitiske dagsorden. Jeg er glad for, at Danmark tager sit ansvar for at hjælpe de, det kan være op mod 100.000 ukrainske flygtninge, som forventes at komme hertil. Men det kommer også med en regning, som vi skal gøre, hvad vi kan, for at nedbringe ved at få dem i arbejde og selvfølgelig få dem i arbejde, som kan arbejde. TV 2 viste i går en historie om hotel- og restaurationsbranchen, der mangler 10.000 ansatte. De er lykkelige over, at de nu kan få ukrainere i arbejde. Desværre tager det lige nu omkring 2 måneder at få en arbejdstilladelse, og det er ikke godt nok. Bureaukrati må ikke stå i vejen for de ukrainere, som både kan og vil bidrage. Det er i Danmarks interesse, og det er et ansvar, vi må tage på os. Det er også et ansvar, at danskernes penge bliver brugt rigtigt. Danskernes udgifter til brændstof er dyrere, mad er dyrere, el er dyrere, varmeregningen er dyrere, stort set alt er blevet dyrere. Krigen i Ukraine gør, at regningen kan blive endnu højere, og det har vi også et ansvar for at adressere her i Folketinget. Vores svar er jo, at vi ikke bare blindt skal bruge ekstra 69 mia. kr. i den offentlige sektor. Vi mener, at danskerne skulle kunne betale deres egne regninger selv, og at vi skulle lade dem beholde nogle flere af deres egne penge. **Medlem**: Tak for det. Jeg vil gerne vende tilbage til det første tema, som Taleren nævnte, nemlig spørgsmålet om EU og forsvarsforbeholdet. En af de bestemmelser, som Taleren gerne vil have Danmark med i, er EU-traktatens artikel 42, herunder stk. 2, der siger: »Den fælles sikkerheds- og forsvarspolitik omfatter gradvis udformning af en fælles EU-forsvarspolitik. Denne vil føre til et fælles forsvar, når Det Europæiske Råd med enstemmighed træffer afgørelse herom.« Hvad vil tidsperspektivet for Taleren, når han nu ønsker, at Danmark skal være med i den her bestemmelse, der taler om et fælles EU-forsvar, være med hensyn til hans tanker om dansk deltagelse heri? **Spørger**: Vi har den meget klare holdning, at det eneste sted, man beslutter, om danske soldater går på missioner og i krig, er i det danske parlament. Det er ganske enkelt. Og derfor kommer der ikke nogen EU-hær – det er et skræmmebillede. Vi har heller ikke nogen NATO-hær; vi har selvstændige lande, der beslutter sig for at tage på missioner sammen, og det er også det, vi mener i den her sammenhæng. **Medlem**: Det, jeg spurgte til, er det, der står i traktaten, som Taleren gerne vil have Danmark med i. Det er jo ikke mig, der ønsker Danmark med i artikel 42, stk. 2, det er jo Taleren. Derfor synes jeg ikke, det er helt urimeligt, at jeg spørger, når der står i traktaten, at den politik vil føre til et fælles forsvar, altså et fælles EU-forsvar – Taleren har mig bekendt ikke undtaget den bestemmelse fra afstemningen; det ville i hvert fald være en nyhed, og så kunne den ensomme journalist, der følger med her, jo skrive om det. Men derfor er det jo rimeligt nok at spørge: Hvad er så tankerne i forhold til det her fælles forsvar, når nu Taleren vil have Danmark med i artikel 42, stk. 2? **Spørger**: Men det her foregår på mellemstatsligt niveau, og skal det ændres, skal der en traktatændring til, og vi har den klare holdning, at der er ét sted, hvor man bestemmer, om soldater sendes ud i verden, og det er i det danske Folketing.
[92402] **Spørger**: Tak til ordføreren, og også tillykke til jer. Det var en spændende valgkamp. Nu var jeg jo nok det eneste folketingsmedlem, der faktisk befandt sig i Grønland under valgkampen og var med til at føre valgkamp, og jeg vil gerne sige, at jeg personligt ikke har lagt mærke til, at man snakkede særlig meget om selvstændighed, men jeg vil gerne komme lidt ind på det med velfærd. Nu siger ordføreren, at man skal styrke velfærden. Har det noget at gøre med IA's politik omkring nedlukning af bygder? Mener Ordføreren, at det vil være med til at styrke velfærden? **Medlem**: Mange tak. For mig har det været vigtigt at være her og passe mit arbejde, og det er Folketinget, som jeg er valgt til. Jeg skal repræsentere Grønland, så vi har f.eks. også haft nogle lovforslag, vi har behandlet, og hvor jeg har deltaget i debatterne. Jeg tænker, at der er behov for at give tid til de her regeringsforhandlinger, og så må man jo finde ud af, præcis hvordan det skal være. Men mit ønske, dengang jeg tog debatten op omkring bygderne, var netop at sikre, at der var velfærd, også ude i bygderne. Når vi stadig væk mangler kommunefogeder ude i bygderne, betyder det jo sådan set, at der er en form for anarki, lovløshed, ude i nogle af bygderne, og der er det vigtigt, at politiets repræsentant også er til stede i samtlige bygder. **Spørger**: Tak. Nu er det også vigtigt, at man repræsenterer befolkningen fra det sted, man kommer fra, og lægger mærke til, hvad det er, der sker. Men Aaja Chemnitz Larsen siger også, at landingsbanerne forhåbentlig kommer. Har Taleren da en grund til at antage, at de her lufthavne ikke skulle komme? **Medlem**: Der er jo kommet en ekstraregning på 900 mio. kr., og det skal man jo finde en politisk løsning på. Det er jo en af de bundne opgaver, som man har fået som ny regering, og som man er nødt til at kigge på som ny naalakkersuisut derhjemme. Derudover er der jo også behovet for, at man kigger på Qaqortoq, og hvad det kommer til at betyde. Kan man finde pengene til det, og hvordan kan vi sikre, at vi ikke tager overskud eller egenkapital fra de enkelte selvstyreejede selskaber, sådan at det netop ikke bliver dyrere for den enkelte borger i Grønland? Det er vi meget optaget af, og det er noget af det, som står som en af de store opgaver, som en kommende naalakkersuisut skal tage sig af.
[101073] **Spørger**: Tusind tak for en virkelig, virkelig flot og rørende tale. Jeg deler sådan set alle følelserne, men jo også intentionerne om at blive uafhængige hurtigst muligt, og derfor vil jeg stille et konkret spørgsmål. Vi har i Parti_C fremlagt en plan for, hvordan vi hurtigst muligt bliver uafhængige. Det kræver også, at vi sætter en dato på at blive 100 pct. fri af gas og selvfølgelig særlig russisk gas i Danmark. Det er muligt, og derfor vil jeg spørge, om ikke Parti_Bs formand er enig i, at det kræver fremrykning af de aftaler, vi allerede har om energiøer og energi fra havvind- og landvind. **Medlem**: Jeg håber inderligt på, at vi er uafhængige af russisk gas, førend vi får etableret de her energiøer, for ellers har det ærlig talt voldsomt lange udsigter. Det er derfor, jeg også siger, at vi er nødt til at gøre noget på lang sigt, men at vi også er nødt til at gøre noget på ganske kort sigt set i lyset af de forbrydelser, som vi ser. Jeg synes helt ærligt, at det er voldsomt svært at forsvare det her med, at vi siger, at vi hælder nogle penge tilbage i den her forfærdelige krigsmaskine for til gengæld at få noget gas, så vi kan holde varmen. Altså, vi skal gøre alt, hvad vi kan, for at slippe af med den. **Spørger**: Det er jeg helt enig i, men hvis ikke vi træffer beslutningerne inden for meget kort tid i forhold til at få fremrykket de her ting, lukker vinduet, og så bliver vi ikke i stand til at levere, hverken på uafhængigheden eller på vores klimamål. Derfor håber jeg, at vi er fælles om det synspunkt, at det her skal ske, lige så snart vi kommer ind i forhandlingslokalet. **Medlem**: Jeg glæder mig også til at komme ind i det forhandlingslokale og få sat skub i de her ting, og jeg tror egentlig, at netop det med hastigheden var noget af det, jeg også lagde vægt på i min tale, altså, at det er noget, som af flere årsager haster.
[101128] **Spørger**: Tak for det. Jeg plejer at holde mig uden for interne indenrigspolitiske danske debatter, men jeg synes, at Parti_L er et interessant fænomen, en interessant bevægelse, og jeg vil gerne stille et spørgsmål helt åbent og uden nogen polemik: Hvem mener partilederen at Parti_L repræsenterer? Hvordan vil partilederen beskrive det segment, som Parti_L repræsenterer i Danmark? **Medlem**: Jeg håber på, at Parti_L repræsenterer alle de unge mennesker, der ønsker meget mere klimahandling end det, vi får nu. Jeg håber, at Parti_L taler til unge, stærke kvinder. Jeg håber, at Parti_L taler til alle de bedsteforældre, som har set, hvordan Danmark har udviklet sig i en retning i forhold til udlændingepolitikken, som er forkert. Jeg håber, at vi repræsenterer alle de minoritetsborgere, som er en del af Danmark, og som bor her, arbejder her, lever her, men føler sig klemt i den offentlige debat. Så jeg håber, at vi repræsenterer alle de progressive vælgere, der er derude. **Spørger**: Jeg spørger bare, for de fleste ved mere eller mindre, altså de håber ikke, for de ved, hvem de repræsenterer. Jeg ved nogenlunde, hvem jeg repræsenterer – jeg håber det ikke, for jeg ved det simpelt hen. Jeg spørger, for der er nogle, der vil sige, at Parti_L repræsenterer et meget venstreorienteret miljø og et muslimsk miljø, som i nogle sammenhænge passer dårligt sammen. Det er et åbent spørgsmål, så der er ikke nogen polemik om det. Er der noget om det? Er der tale om to sammensatte grupper, som er lidt forskellige? **Medlem**: Vi er et venstrefløjsparti, og vi plejer gerne at sige, at vi ligger til Parti_B for Parti_G. Vi er et antiestablishmentparti, vi ønsker en helt anden tilgang til vores demokrati. Jeg talte lige før om et demokratisk underskud, og jeg ønsker langt flere borgere involveret, langt mere medbestemmelse. Jeg mener ikke, der er nogen diskrepans i at være venstrefløj, og at borgere med muslimsk baggrund støtter en. Det mener jeg ikke der er.
[114415] **Spørger**: Hvor langt er der fra Christiansborg til Næstved, til Albertslund eller til Faaborg på Midtfyn? Afstanden opleves i hvert fald forskelligt, kan jeg konstatere, alt efter om man står derude, eller om man skal vurdere afstanden fra Slotsholmen. På forunderlig vis er det lykkedes denne brede midterregering at gøre afstanden fra Christiansborg til resten af Danmark større. Flere borgmestre oplever, at deres virkelighed er som en fremmed planet set fra Christiansborg. De oplever simpelt hen ikke, at den virkelighed, de slås med ude i kommunerne, svarer til debatten på Christiansborg. Sagen er jo den, at regeringen har valgt at kaste penge efter skattelettelser frem for velfærd. Jeg står her med nogle citater fra Danmarks Radio. Her er der bl.a. en borgmester, der siger: Vi står i en kritisk situation i ældreplejen, ikke bare hos os, men i hele landet. Og det fortsætter: Der er brug for flere midler; det, der er bevilget, er simpelt hen ikke nok til at følge med. Og der er mere: Jeg har været medlem af Parti_A i 42 år, så når jeg går ud og kritiserer mit eget parti, er det ikke noget, jeg gør med let hjerte, men jeg oplever, at vi er nødt til at have en grundig diskussion af, hvordan fremtidens relation skal være, hvis vi skal lykkes med at skabe et velfærdssamfund. Og det er jo en interessant formulering: hvis vi skal lykkes med at skabe et velfærdssamfund. Det der »hvis« skulle lige synkes. Mig siger det jo noget om den tilstand, landets borgmestre oplever de står i lige nu. Det har både betydning for borgerne, for de ansatte og for velfærden. Og derfor har jeg et klart budskab til Parti_A, til Parti_B og til Moderaterne, altså til vores fælles regering, men også til danskerne. Danmark er ikke så kæmpestort et land, som afstanden fra regeringen til virkeligheden i virkeligheden kunne antyde. Danmark har råd til at investere og udvikle vores fælles velfærd. Den store begrænsning er imidlertid, at regeringen vælger skattelettelser frem for at investere i vores fælles velfærd. Det valg er stadig væk helt reelt: Skattelettelser eller velfærd. Og jeg synes helt ærligt, det er på tide, at danskerne, både de ældre, de unge, de udsatte, mennesker med handicap, ja, alle dem, der har brug for en stærk velfærd, og samtidig også dem, der knokler som ansatte i vores fælles velfærd, får den respekt, de fortjener. Tak for ordet. **Spørger**: Nu har vi jo lige lagt en økonomisk plan frem med den højeste offentlige vækst i 15 år; det håber jeg SF's formand kan bekræfte. Jeg tror, det er rigtigt, at nogle gange er afstanden mellem virkeligheden, og hvad der sker på Christiansborg, for stor. Det er egentlig det udgangspunkt, vi har taget forud for en ny ældrereform, hvor Folketinget, også med SF's adkomst, ligesom med andre partiers adkomst, har lavet mere og mere lovgivning, mere og mere bureaukrati, mere og mere kontrol, mere og mere styring oppefra, mindre og mindre tillid til medarbejderne, mindre og mindre ledelsesrum og mindre og mindre velfærd til danskerne. Derfor er mit spørgsmål konkret: Når vi nu foreslår at lave en tilsynsreform, hvor vi skærer tilsynet væk og sætter borgeren og medarbejderen i centrum, tør SF så at gå med? **Spørger**: Det er en sjov formulering. Tør SF, altså er vi bange? Det er vi sådan set ikke. Vi har været villige til hele tiden at diskutere både bureaukratiet, den måde, man kontrollerer på, og den måde, vi udvikler vores ældrevelfærd på. Vores fokus er borgeren, og at borgeren oplever at få en bedre velfærd. Forudsætningen er så også, at der er ressourcerne til det. Forleden talte jeg med nogle fagligt ansatte på sosu-området, og de sagde til mig, at dengang de blev ansat, i 1984, skulle de ud til 3 ældre på en dag. I dag skal de ud til 18. Det betyder altså en ændret dagligdag for dem, men også for de ældre. **Spørger**: Ressourcerne skal vi nok komme til at diskutere. Jeg tror bare, at man stikker folk blår i øjnene, hvis man påstår, at det er det eneste, der er afgørende, for ligegyldigt hvordan man vender og drejer det, kommer vi til at mangle medarbejdere. Det gør vi allerede i dag. Derfor er det jo vores overbevisning, at dem, der går på arbejde, og som er vores allerallervigtigste ressource, skal have lov til at bruge deres tid sammen med de ældre og ikke på alt muligt andet. Når jeg spørger, om I tør, er det, fordi jeg godt vil vædde med, at når vi først kommer ind i den her diskussion og alle i dag har tilkendegivet, at det er godt med mindre tilsyn og mindre bureaukrati, ligger djævlen selvfølgelig i detaljen, og nogle partier begynder så at trække sig og sige: Arh, lige præcis Arbejdstilsynet er i hvert fald vigtigt, det må vi ikke gøre noget ved, og vi også skal have flere forskellige tilsyn. Det er derfor, jeg spørger: Når vi er enige om det her, tør SF så at gå med den her gang og sige, at nu er det ikke Christiansborg, der skal styre det, men at nu er det med borgeren i centrum, og at nu er det med tillid til medarbejdere og ledere? **Spørger**: Jeg er jo glad for de forslag, regeringen har lagt frem. Det er helt i forlængelse af SF's ordfører på området, Kirsten Normann Andersens, forslag til tilsyn og kontrol. Så nej, vi kommer ikke til at stille os på bagbenene i forhold til at kigge på den her del. SF er jo ikke bange for at forandre tingene. Det er hele vores partis eksistensgrundlag. Vi er ikke Parti_D. Vi er sådan set systemforandrende. Det, der er vigtigt for os, er selvfølgelig, at det også bliver til virkelighed og ikke kun til ord, og at løsningen ikke alene er, at vi opgiver et tilsyn. Fred være med det, men det er jo mange elementer sammen, der skal gøre velfærden bedre. Det er også ressourcer; det kommer vi ikke udenom. De kan mærke det i kommunerne.
[106898] **Spørger**: Tak. Jeg vil godt holde lidt fast i hele sundhedsdiskussionen – og tillykke med et veloverstået årsmøde med god stemning og det hele. Jeg kan følge ordføreren langt hen ad vejen, på nær lige glæden over de der 100 dage i regering. I 2019 lavede vi i fællesskab en aftale omkring en ny sundhedsreform. Den var der ikke flertal for efter et valg; nu kommer der en kommission. Jeg har meget respekt for, at det her ikke er let, men nogle gange frygter jeg også lidt, at vi i søgen efter the silver bullet hele tiden prøver at lave nye tiltag. Er der ikke en vej til, at vi kan lave nogle flere tiltag på vejen derhen, mens vi venter? Altså, jeg tænker på, at vi har en autorisationsordning, hvor man som læge og sygeplejerske venter alt for længe, og at sygeplejerskerne skriger om, at der er for meget bureaukrati. Altså, jeg frygter lidt nogle gange, at vi ikke rigtig får gjort det, vi skal, fordi vi siger, at lige om lidt kommer den store løsning, og det er egentlig bare sådan en bekymring, jeg har for, hvor vores sundhedsvæsen ender henne. Der er ikke noget polemisk i det her spørgsmål. Det er en ægte bekymring. **Medlem**: Men sådan oplever jeg det også, og det oplever jeg jo også som en reel bekymring, og den skal man dele. Altså, for det gode må ikke blive det bedstes værste fjende, eller hvordan man siger det, og derfor skal der handles, og det sker jo også. Det er derfor, der er lavet en akutplan, det er jo bl.a. derfor, vi her i Folketinget inden længe skal tage stilling til et lovforslag, der gør, at folk, der er gået på efterløn og stadig virker i sundhedssektoren, også har et økonomisk incitament til det, og det er jo derfor, vi skal tilføre flere ressourcer til SIRI og Styrelsen for Patientsikkerhed, og hvad det nu hedder alt sammen. Det er for at få hele den kø af mennesker, der står ude i udlandet, og som er kompetente og gerne vil arbejde i vores sundhedsvæsen, lidt hurtigere ind. Så vi skal jo ikke bare sidde på hænderne og vente; det er jeg helt enig i. **Spørger**: Vi tilfører flere ressourcer, og så håber vi, det går bedre. Jeg konstaterer, at 1.700 ansatte i Udviklings- og Forenklingsstyrelsen ikke har gjort samfundet meget mere enkelt. Men jeg håber så, at det lykkes – at vi får skub på de her autorisationsordninger, at vi lytter til sygeplejerskerne om alt det bureaukrati, der er. Jeg skal ikke sige, at jeg har løsning en . Jeg er bare rigtig ærgerlig over, at den løsning, vi fandt for 4 år siden, ikke vinder lidt mere gehør, for den faldt jo egentlig på en diskussion om organisation og struktur og ikke på indhold, som jeg har forstået det. **Medlem**: Det er jeg også personligt ærgerlig over, og lige præcis det spørgsmål dengang omkring regionernes fremtid og sådan noget blev – for nu at være åben omkring det – jo også begyndelsen til enden, måske, på mit eget politiske arbejde i det parti, jeg repræsenterede på det tidspunkt, og er på en eller anden måde blevet sådan et symbol, som alle skyggebokser om. Derfor har der været en lang årrække, hvor der ikke rigtig er nogen, der har lagt arm med det, som alle jo er enige om, altså hvordan vi kaster lys over den der bermudatrekant, og derfor er jeg så uendelig glad for, at vi nu har fået en regering, som har valgt at sige, at nu træder vi et skridt tilbage og ser på det fordomsfrit og uden forhåndsbindinger, og det gælder både dem, der synes, at regionerne er guds gave til folket, og dem, der synes, at det forholder sig omvendt.