[106944] **Spørger**: Tak for talen. Jeg kunne godt tænke mig at stille et lidt mere sådan åbent spørgsmål, for der er et åbenbart dilemma, når man er grøn, og det oplever jeg at vi begge to er, nemlig at på den ene side har vi behov for meget mere vedvarende energi, og det skal gå hurtigere, og vi skal bruge meget af det til power-to-x for overhovedet at kunne omstille vores samfund, og hvis vi skal speede meget op for meget mere vedvarende energi – og det er ligegyldigt, om det er på land, eller det er til havs – så ved vi godt, at der på den anden side kommer nogle dilemmaer i forhold til miljøbeskyttelse. Nu stiller jeg et åbent spørgsmål: Hvordan ser I egentlig på det i Parti_I? **Medlem**: Vi ser sådan på det, at klima og miljø og natur skal gå hånd i hånd. Man må ikke, hvad skal man sige, glemme den ene krise, fordi den anden lige er på mode. Man kan tænke det her sammen, og det skal vi. Og jeg er glad for, at Taleren stadig ser sig selv som grøn. Jeg tror, at et af de steder, hvor vi måske i den grad kan være uenige, er, at i den her omstilling er vi jo parate til at sige at det materialistiske forbrug – og det vil også sige energiforbruget – er nødt til at blive sat ned, for at det bliver vedvarende. Vi kan ikke forbruge, sådan som vi har gjort indtil nu. Vi står her i dag på en earth overshoot-dag, allerede den 28. marts, og der er vi nødt til at forstå, at alt, hvad vi bruger fremover, er et overforbrug. Og hvis man ikke har styr på sine betalingsbalancer, lige meget om det er penge, eller om det er naturressourcer, så går det i minus, og det kan vi ikke stå model til. **Spørger**: Jamen jeg er enig i, at der er et overforbrug, og det er jo faktisk lykkedes os i den her vinter at få nedbragt energiforbruget. Men det er ikke den måde, vi skal gøre det på fremadrettet, for vi har jo behov for energi for at kunne leve og transportere os og producere. Jeg synes, hvis jeg skal være helt ærlig, at svaret er lidt for let, for partilederen ved jo godt, at der er noget nede i det her, vi bliver nødt til at forholde os til. For ganske ofte tager det meget lang tid at opsætte havvindmøller eksempelvis eller for den sags skyld møller på land, fordi der er nogle miljøhensyn, og hvad så, hvis vi står i en situation, hvor vi bliver nødt til at vælge? Jeg er enig i, at vi skal håndtere begge dele, men hvad nu, hvis vi nogle steder bliver nødt til at træffe et valg – hvad gør Parti_I så? **Medlem**: Først og fremmest vil jeg mene, at der er andre bureaukratiske udfordringer end lige det at få flere vindmøller op. Når det så er sagt, er det jo, fordi det ikke er den rigtige løsning, man så sidder med, hvis der er det dilemma. Så må man jo finde en anden løsning, hvor man ikke går på kompromis. Og det har jo også vist sig igen og igen, at når man laver løsninger og samtænker kriserne, så løser man også flere dagsordener på en gang frem for først at løse den ene og så finde ud af, at der faktisk var et problem i forhold til en anden dagsorden. Så hvis man har det dilemma, har man ikke fundet den rigtige løsning.
[79850] **Spørger**: Jeg havde egentlig tænkt mig at spørge om noget helt andet, men jeg vil lige følge op på hr. Morten Østergaards spørgsmål. Mener Parti_F, at den model, der er gennemført i Storbritannien, er ønskværdig for Danmark, at det, der sker lige nu i Storbritannien, er det, vi skal stræbe efter? For som jeg hører Parti_Fs formand, hører jeg næsten en beundring for det, der sker i Storbritannien, og jeg vil i hvert fald sige, at jeg sidder tilbage med en meget stor bekymring for de forhold, der kommer til at være i Europa fremadrettet, hvis det, Storbritannien laver lige nu, også kommer til at brede sig til andre lande. **Medlem**: Nu ved jeg ikke, om Taleren ved noget, som jeg ikke ved i forhold til, hvad det er, der kommer til at ske med Storbritannien. For det, der jo sker her den 31. januar, er, at de formelt set gennemfører brexit og trækker sig ud af EU. Derefter er der så en periode, hvor der skal forhandles handelsaftaler, og der håber jeg da, at Folketinget her, ligesom Parti_F vil, vil presse på, for at der kommer de allerbedste handelsadgange til hinandens markeder, bl.a. af hensyn til dansk erhvervsliv, dansk fiskeri, dansk landbrug osv., som sælger bunker af varer til Storbritannien. Det er jo det, der er interessant, og det ved vi ikke hvordan kommer til at ende. Det kan da godt være, at der sidder nogle i Bruxelles, der tænker, at det kunne være sjovt, hvis det gør ondt på briterne, og man ikke rigtig laver nogle ordentlige handelsaftaler, men jeg håber da, at fornuften vil sejre, og at man kan se hen over det der politiske ønske om at genere hinanden og så få lavet nogle handelsaftaler, der er rigtig gode. Og så får vi jo lejlighed til at diskutere dem her i Folketinget igen. **Spørger**: Man kan jo se, hvad der er sket i Storbritannien indtil videre, den ustabilitet, der har været. Pundet er raslet ned, og udenlandske virksomheder flytter væk fra Storbritannien. Jeg synes allerede ikke, at billedet ser særlig positivt ud. Jeg er ikke uenig med Taleren i, at vi i Danmark skal gøre vores bedste for at få gode aftaler med Storbritannien, jeg forstår bare ikke den beundring, der er i forhold til politisk kaos. Det var egentlig slet ikke det, jeg ville spørge om. Jeg ville have spurgt om dagpengesystemet og udhulingen af dagpengesystemet, og om vi, som vi tidligere har gjort i forhold til dagpengene, kan stå sammen, eventuelt sammen med Parti_G, om at presse Parti_A til at gå i gang med en aftale. I så fald har vi jo flertal. **Medlem**: I forhold til Storbritannien: Jeg er enig i, at usikkerhed ikke er godt, og derfor er det godt, at der er kommet en afklaring i forhold til, at man nu kan komme videre med brexit. Det valg, der var den 12 december, var, tror jeg – uanset om man egentlig står på den ene eller den anden side af spørgsmålet om Storbritanniens exit af EU – en befrielse, i og med at der kom en afklaring, og man har jo så også efterfølgende kunnet se, at pundet, som nu bliver nævnt, faktisk er steget i værdi på grund af den afklaring. Så lad os nu se, hvordan det kommer til at gå med Storbritannien. Det kan være, at det ikke bliver helt så ringe endda, som Taleren ellers spår her. I forhold til dagpengene: Vi vil meget gerne være med til at presse Parti_A i forhold til at forhandle og gå imod den her udhuling af dagpengene, der jo ellers også vil ske i de kommende år. Vi deltager meget gerne i både politiske diskussioner og forhandlinger omkring det.
[106878] **Spørger**: Tak. Jeg har lyst til at fortsætte i samme spor. For kunne en del af tilidsbruddet også være, at vi i forbindelse med nogle af de rigtig store kriser – og her tænker jeg måske på den største krise, nemlig klimakrisen – faktisk overhovedet ikke leverer noget? Eller rettere sagt: Regeringen leverer jo ikke på udbygningen af vedvarende energi og på mere energieffektivisering. Vi har i fællesskab lavet nogle mål, som vi fik igennem i den seneste periode, men det står faktisk ret stille med hele implementeringsdelen. I dag er det overshoot day, det vil sige, at den danske befolkning rammer sit ressourceforbrug på kloden allerede i dag, og alligevel står det stille. **Medlem**: Jeg synes, der er mange udfordringer foran os, og at der bestemt også er områder, hvor jeg godt kunne tænke mig noget stærkere politisk handlekraft hos os alle sammen. Jeg synes ikke, der er nogen grund til at tale den danske klimaindsats ned. Det synes jeg simpelt hen ikke. Vi har i fællesskab – og det gælder jo også spørgerens eget parti – truffet markante, store beslutninger igennem de senere år, og der ligger nu et regeringsgrundlag, hvor vi går endnu videre. Vi er enige om i de kommende år at sætte fokus på implementeringen, og det lyder jo kedeligt. Ikke desto mindre er det utrolig afgørende, at vindmøllerne kommer op, at power-to-x bliver etableret, og sådan kunne jeg fortsætte. Så nej, jeg tror ikke, der dér er sådan en en til en-sammenhæng. Men jeg synes også, vi har en fælles opgave i, hver gang vi træffer en beslutning, at gå ud til resten af Danmark og sige: Vi har et samarbejdende folkestyre, vi evner at træffe de her beslutninger, og nu skal vi have det til at virke i fællesskab. **Spørger**: Men desværre er det en lidt anden virkelighed, der er derude. Altså, det er lang tid siden, at der er blevet sat flere vindmøller op på land i Danmark. Ifølge Energistyrelsen vil vi i de næste 2 år ikke øge andelen af megawatt på land. Det går for langsomt med solenergien. Vi er ikke i nærheden af at nå vores mål om en firdobling af VE på land – overhovedet – og regeringen vil ikke foretage sig noget; den vil vente, siger klimaministeren. Og det står bare i skærende kontrast til den handlekraft, som Parti_As formand havde under corona, hvor man på få uger traf store beslutninger med fynd og klem og med eller uden myndighedernes anbefalinger. Her står det bare bare stille. **Medlem**: Altså, man kan sige, at hvis det var rigtigt, at alting stod stille, så ville jeg dele bekymringen, men det gør det jo ikke. I virkeligheden burde vi jo vende det om og sige, at det jo er fuldstændig vildt, når man kigger på Danmark, at vi både er i stand til at håndtere en pandemi, træffe de mest vidtgående grønne beslutninger, herunder etableringen af en grøn fond, og meget andet, samtidig med at vi har bevæget os på en række forskellige områder som samfund. Det er fuldstændig vildt, hvad vi er lykkedes med igennem de senere år. Lad os da fortsætte det gode samarbejde og også ranke ryggen, for når resten af verden taler om, hvem det er, der kan noget på klima, så er der faktisk rigtig mange af dem, der nævner Danmark. Nogle gange kunne man jo godt ønske sig, at vi også selv turde gøre det noget mere.
[89353] **Spørger**: Tak for det, formand. Statsministerens parti har bebudet at ville støtte en rigsretssag mod den tidligere minister Inger Støjberg. Vil statsministeren – eller her i egenskab af Ordføreren – forklare nærmere om baggrunden for, at man mener, at det er nødvendigt at rejse en rigsretssag, altså at tage det tungeste, man har i skuffen, frem? Og vil statsministeren eller Ordføreren forklare, om hun ser, at det er proportionelt med tidligere sager, hvor Folketinget har udtalt kritik af en minister, men ikke har valgt at rejse en rigsretssag? **Medlem**: Ja, først og fremmest vil jeg sige, at jeg er meget enig i, at en rigsretssag er det tungeste våben, Folketinget kan tage i brug i sin kontrol med skiftende regeringer. Og derfor skal man selvfølgelig bruge det her redskab utrolig varsomt. Det er også vigtigt for mig at sige, at for mig og for Parti_A handler den her sag ikke om udlændingepolitik eller om opbakningen til den tidligere regerings linje, hvad angår barnebrude i Danmark, for det hører ikke hjemme i Danmark, og det skal vi gøre alt, hvad vi kan, for at bekæmpe. Når det handler om beslutningsgrundlaget, som jo er truffet af et, må man sige, meget bredt flertal i Folketinget, så kan jeg både henvise til det, som vores retsordfører allerede har sagt, og til den juridiske begrundelse, der ligger bag det. **Spørger**: Ja, nu er det ikke nogen hemmelighed, at vi i Parti_F er meget modstandere af, at der bliver rejst en rigsretssag her. Vi synes, det er ude af proportioner. Det handler netop ikke om, at man rejser en rigsretssag for at have lighed for loven. Det handler nærmere om, at man skal have lighed for loven, og derfor skal man kigge tilbage og se, om man har rejst rigsretssager tidligere. Har man ikke gjort det, hvor der også har været skarp kritik, så skulle man måske heller ikke gøre det her. Og det er derfor, at jeg er lidt interesseret i at høre fru Mette Frederiksens – eller statsministerens – holdning til proportionaliteten i det her, altså i forhold til når man kigger på tidligere sager. Har statsministeren gjort sig den ulejlighed at have været tilbage og set på tidligere sager, hvor man ikke har valgt at rejse en rigsretssag, og fundet ud af, om man med det her sænker barren for, hvornår man i fremtiden bliver nødt til at rejse en rigsretssag, for netop at sikre lighed for loven fremover? **Medlem**: Ja, altså, et bredt flertal i Folketinget, der jo går hen over den politiske midte, mener, at det juridiske arbejde, der er blevet begået, først i kommissionen og efterfølgende i en uvildig advokatordning, tilsiger, at Folketinget bør agere, som Folketinget gør. Men jeg har ikke nogen grund til at mistænke, at Folketinget ikke tidligere har håndteret sin opgave korrekt, hvad angår kontrol med skiftende regeringer.
[106885] **Spørger**: Det er, ligesom om det er svært for Ordføreren, hver gang det skal være for konkret. Det kan jeg måske på den ene side godt forstå, for ting skal jo aftales på den rigtige måde, men på den anden side kunne det jo være, at en af årsagerne til den voksende mistillid til den her regering og måske endda til Mette Frederiksen som person er, at tingene nogle gange kommer meget pludseligt, uden varsel, og ellers er meget ukonkrete. Det gælder f.eks. det svar, hun forsøgte at give til Ordføreren om tilbagetrækningsregler. Altså, kunne vi da ikke bare få en melding om, om man agter at fjerne seniorførtidspensionen, og hvornår det så skal ske? **Medlem**: Men det er jo simpelt hen ikke rigtigt at påstå, at jeg ikke kan finde ud af at arbejde konkret. Jeg gør jo ikke andet i min hverdag. Men jeg kan jo ikke stå i Folketingssalen og lave en konkret aftale om kræftområdet inden for rigsfællesskabet. Jeg tror ikke, at der er nogen, der står her på talerstolen og laver en aftale om kræftområdet i rigsfællesskabet. Det er jo noget, vi forhandler om. Det er noget, der kræver nogle overvejelser, og det er i øvrigt noget, der kræver et samarbejde mellem naalakkersuisut og den danske regering og ikke kun er et anliggende for Folketingssalen. Så det er også noget med – nu blev det lige sagt i forlængelse heraf – at vi simpelt hen har nogle forhandlinger og nogle diskussioner nogle forskellige steder. **Spørger**: Nu gjorde hun det igen. Altså, hun brugte et helt minut på ikke at svare på det spørgsmål, jeg stillede. Det er da virkelig påfaldende. Jeg ved ikke, om det er noget, man skal gå på særlige skoler for at lære. Men nu prøver jeg så at spørge igen: Agter den her regering at fjerne seniorførtidspensionen? Og hvornår skal det så ske? **Medlem**: Det var jo, fordi det var et spørgsmål, der blev stillet lige efter en anden dialog, og derfor svarede jeg på det konkrete. I forhold til seniorpension, Arnepension og tilbagetrækning i det hele taget har vi nogle overvejelser i regeringsgrundlaget, og det er noget, vi arbejder videre med politisk herfra.
[79837] **Spørger**: Tak. Et stort flertal af partier her i Folketinget har bundet sig til klimaloven uden at vide, hvad det vil koste danskerne. Det er i sig selv halsløs gerning. Og det bliver ikke bedre af, at klimaministeren ikke vil fortælle, hvad prisen bliver – det håber jeg selvfølgelig at statsministeren vil. Regeringen har afsat en række ekstra penge til minimumsnormeringer og til øget regulering af folkepensionen – ca. 3,2 mia. kr. er der afsat ekstra til børn og ældre frem mod 2025. Jeg vil gerne høre Ordføreren, om prisen for at indfri de bindende mål i klimaloven bliver højere eller lavere end det. **Minister**: Jeg synes jo ikke, vi gør tingene i forkert rækkefølge, og det håber jeg så jeg kan sige på vegne af alle de partier, som jo er langt hovedparten af Folketingets partier, der står bag, for selvfølgelig kan man opstille en ambition, før man går i gang med de konkrete redskaber. Det minder i øvrigt om den diskussion, vi lige har haft på asylområdet; altså, hvis ikke man har retningen, hvis ikke man har visionen, hvis ikke man har ideen, så kan det også være svært at finde midlerne. Og det her gør vi altså med åbne øjne. Derfor glæder jeg mig jo også til de forhandlinger, vi skal i gang med i år, som Spørgeren og jeg lige har talt om, om klimahandlingsplanerne, for nu er forventningen jo selvfølgelig også, at de partier, der står bag klimaloven, er med til at løfte opgaven, når det kommer til klimahandlingsplaner. Men jeg kan af gode grunde ikke sætte et beløb på, for vi er ikke gået i gang med det her arbejde endnu. **Spørger**: Tal fra Finansministeriet viser, at den socialdemokratiske regering har indgået en finanslov, der gør alle danskere fattigere. Alle danskere vil tabe disponibel indkomst, hvilket betyder, at man kan putte færre varer i indkøbskurven. Samtidig budgetterer finansloven med et underskud på 6 mia. kr. Mener Taleren, at det er hensigtsmæssigt, at pengene fosser ud, samtidig med at man binder sig til en masse ting, som man jo så åbenbart ikke kender prisen på? **Minister**: Det er en fuldstændig ansvarlig finanslovsaftale, der er indgået, og jeg har jo lyst til at stille spørgsmålet til den anden side af Folketingssalen: Hvad er det, der skal skæres væk? Er det investeringen i psykiatrien, man ikke ønsker at støtte? Er det det, at der bliver bedre tid i daginstitutionerne? Gælder det børn i vuggestuer og børnehaver? Er det der, hvor vi dækker det demografiske træk for landets ældre, at der skal skæres noget væk? For det regnestykke er jo simpelt hen for let. Altså, når man stiller sig op og siger, at det vil man ikke være med til, så bliver man nødt til at svare på: Er det konkrete besparelser i psykiatrien, som danskerne kan forvente?
[106911] **Spørger**: Tak for det, og tak til Ordføreren. Det, som jeg gerne lige ville spørge om, er om finansloven. Nu er der jo ikke sådan en rigtig proces for det, fordi det er en lidt anderledes model, vi kører her i år, og derfor kunne jeg godt tænke mig at høre, hvordan SF stiller sig til det finanslovsforslag, regeringen har fremsat, og om SF måske også kan se sig selv i at være en del af sådan en finanslov. **Medlem**: SF er jo gået til finanslovsforhandlingerne med et åbent sind, og jeg har noteret mig, at der er rigtig mange, der går op i, om det hedder 200 mio. eller ej. Nu er vi næsten inde i april, og for os handler det jo i virkeligheden mere om de politiske sejre, vi vil kunne levere i forhold til regeringens finanslovsudspil. Noget af det, som vi er optagede af, er jo bl.a. generationsforureninger, udfordringen med PFAS, som Taleren selv sagde på talerstolen, og børn og unges trivsel, for bare at nævne noget af det, som vi kommer til at gå til forhandlingsbordet med. Og så er jeg ligesom Taleren meget optaget af, at Klimarådet og vi finder en løsning på det. **Spørger**: Tak for det. Det synes jeg jo på alle måder lyder konstruktivt, altså at SF har nogle politiske ønsker, som man så må diskutere i de finanslovsforhandlinger, som måtte komme. Men hvis SF måske skal folde det yderligere ud, hvad er så de vigtigste elementer for SF? Er det bekæmpelsen af PFAS-forureningen, eller er det nogle af de andre elementer, som Pia Olsen Dyhr nævner? **Medlem**: Nu vil jeg tillade mig at forhandle i Finansministeriet, men jeg tror ikke, jeg afslører nogen hemmeligheder ved at sige, at generationsforureningerne er vigtige for SF. Det var SF, der sørgede for, at de kom på finansloven tilbage i 2021, og det kommer vi selvfølgelig til at følge op på. Det var jo SF, der første gang tilbage i 1970'erne rejste det, at det her problem skulle løses, og måske kunne det være på sin plads, at vi fik løst det. Men derudover holder vi jo også fast i, at børn og unges trivsel er et væsentligt punkt. Men lad os nu se. Jeg synes, vi har haft nogle gode samtaler ovre hos finansministeren, og det fortsætter SF gerne. Men vi skal selvfølgelig levere nogle resultater, og det er jo ikke sådan, at vi bare skriver under på regeringens finanslov.
[114408] **Spørger_Taler**: Tak for det, også herfra. Jeg vil gerne kvittere for de flotte arrangementer – også til formanden for Folketinget – der har været her i Folketinget over de seneste dage for den nye konge. I dag tager vi hul på en spændende debat om, hvordan vi kan reformere den offentlige sektor. Regeringen arbejder nu på at lave en helt ny model for, hvordan vores ældre medborgere kan få en bedre tilværelse. Det synes jeg først og fremmest både er nødvendigt, men ikke mindst også helt afgørende for, at den måde, som vi behandler vores ældre på i fremtiden, kommer til at være anderledes. Vi har brug for at give meget mere tillid til vores dygtige medarbejdere i ældresektoren, men vi har også brug for at give en større grad af personlig tillid til den ældre. Når det er sagt, tror jeg også, at vi fra statens side kan indrette os mere fornuftigt og mere klogt, sådan at vi ikke nødvendigvis vil lovgive på alle dele, og også tage et opgør med nogle af de meget detaljerede regler, som skiftende regeringer har besluttet igennem de seneste mange år. Derfor er der også brug for at sætte dele af den offentlige sektor fri. Vi er jo allerede begyndt på et andet område, nemlig på folkeskoleområdet, hvor vi kom med et meget detaljeret og, synes jeg, offensivt udspil her for nogle måneder siden. Jeg håber, at det, ligesom det gjaldt for folkeskoleudspillet, kan være med til at danne baggrund for en bred politisk opbakning til en ny aftale omkring fremtidens ældrepolitik i Danmark. Når det er sagt, er der også brug for fortsat at have et stærkt blik rettet mod det at have en sund økonomi i Danmark og jo ikke mindst også skaffe den nødvendige arbejdskraft, både til den private sektor, men også til den offentlige sektor. Vi kommer til at arbejde for at sikre, at vi laver de nødvendige reformer og også fortsætter ad den vej, som er beskrevet i regeringsgrundlaget. Parti_Bs udgangspunkt er, at vi er i regeringen for at gøre en forskel og ikke mindst for også at lave nogle strukturelle reformer, som kan bringe Danmark et bedre sted hen. Det kræver selvfølgelig, at vi har politisk mod og vilje til fortsat at gå den vej, men det kræver også, at vi kan samarbejde med Folketinget. Derfor håber jeg også, når vi senere her i foråret skal diskutere en ny beskæftigelsesindsats, hvor vi lægger op til, at jobcentrene skal se anderledes ud og vi skal give den enkelte ledige nogle langt bedre valgmuligheder, end tilfældet er i dag, altså i bund og grund tage et opgør med den eksisterende beskæftigelsespolitik, at vi også dér kan få opbakning til det fra et flertal her i Folketinget. Når det så er sagt, står vi over for mange vigtige opgaver, og jeg glæder mig til, at vi nu her i det næste stykke tid kan koncentrere os om at diskutere, hvordan vi kan gøre det bedre for de mange ældre i Danmark, der har brug for en større tryghed og mere frihed. **Medlem**: Tak. Parti_Bs formand og jeg deltog jo for nylig i Parti_Cs nytårsstævne, venligt inviteret af Ordføreren, og under debatten lovede Parti_Bs formand, at regeringen ville levere på 2025-målene i år – man kan også sige, at det ville være for sent, hvis man ikke leverede på det i år, eftersom vi befinder os i år 2024, men fred være med det. Svaret kom så nogle få dage efter med det, klimaministeren kaldte en grøn appelsin, der faldt ned i turbanen – det er vist det, man på ganske almindeligt dansk kalder et tilfælde eller måske bare held. Det er i hvert fald ikke noget, man har gjort noget aktivt for, men noget, som bare falder ud til ens fordel. Så mit spørgsmål til Parti_Bs formand er: Er der andre klimagarantier, Parti_Bs formand vil give, og i hvor høj grad baserer de sig på forventninger om held, og i hvor høj grad baserer de så på handling? **Spørger_Taler**: Jeg troede faktisk, lidt naiv som jeg er, at Pia Olsen Dyhr kunne finde på måske at glæde sig over, at vi når 2025-målet. Det kan jeg så forstå at man ikke glæder sig over. 2025-målet har været meget omdiskuteret, med hensyn til om det overhovedet kunne lade sig gøre at nå det. Nu er vi så i den lykkelige situation, at vi kan indfri det, og derudover har klimaministeren jo også lagt yderligere forslag på bordet, både i forhold til en forøgelse af dieselafgiften og i forhold til en model for, hvordan man kan nedbringe CO 2 -udledningen fra landets køer i forhold til en Bovaermodel. Så jeg forstår faktisk ikke, hvorfor man ikke bare er glad og kvitterer for det. **Medlem**: Nu ved alle jo, at jeg grundlæggende er et glad og optimistisk menneske, og jeg ved også godt, at jeg spurgte lidt polemisk, så selvfølgelig får jeg også et polemisk svar tilbage. Men jeg synes bare, at det længe har været meget tydeligt, at 2025-målet kunne risikere at blive meget svært at nå. Nu er der så nogle regnemetoder, der er blevet ændret osv., og derfor er det faldet godt ud, men det kræver jo mere handling. Jeg kan være begejstret over, at man har nået 2025-målet, men der skal jo mere til. Vi har et 2030-mål, der lurer i horisonten, og der kan vi ikke bare forlade os på held. Derfor håber jeg sådan set også, at Parti_Bs formand – som jo også er forsvarsminister, og det er jo også et sikkerhedsspørgsmål, at vi får den grønne omstilling – vil komme med endnu flere forslag. **Spørger_Taler**: Jeg deler jo vigtigheden af, at man har en ambitiøs tilgang til at nå de mål, man sætter sig, og derfor glæder jeg mig også over, at vi når 2025-målet. Det synes jeg faktisk er en meget stor milepæl, og det er noget, jeg selv har været tvivlende over for kunne lade sig gøre. Det gør vi så nu, men det betyder ikke, at vi ikke også skal fremlægge yderligere initiativer til at nå 2030-målet. Sandheden er jo også, at når 2025-målet så indfries, så sker det jo på baggrund af en lang række politiske initiativer, skiftende regeringer har taget igennem de sidste mange år. Der er jo heldigvis truffet rigtig mange ambitiøse beslutninger. Så synes jeg heller ikke, at man skal forklejne, at der er blevet begået en regnefejl, der betyder, at man har regnet forkert med 2 mio. t i forhold til lavbundsarealer. Det er jo ret vigtigt, at man får rettet op på den fejl, for så er vi jo sådan set et bedre sted, end vi har troet vi ville være, og det synes jeg sådan set man skal glæde sig over.
[92419] **Spørger**: Mange tak. Vi var lige inde på landbruget, og jeg synes, Parti_B har gjort en god figur i klimaforhandlingerne og har været ambitiøse. Noget, jeg tænker på, er, at landbruget jo skal reducere 70 pct. i sin CO 2 -udledning ligesom de andre områder. Er Parti_Bs formand enig i det? **Medlem**: Nej, jeg tænker, at partilederen kunne høre, at jeg rystede på hovedet, for det er jeg ikke entydigt enig i. Altså, det er jo sådan set ikke den aftale, vi har lavet. Vi har lavet en aftale om, at der skal reduceres med 70 pct. Det får partilederen så manipuleret over til, at hver sektor for sig skal reducere med 70 pct. Det var derfor, jeg nævnte for Taleren før, at der altså er forskel på at have et transportområde, hvor man kan elektrificere sit køretøj, og så et husdyrområde, hvor jeg stærkt vil fraråde den elektriske ko. **Spørger**: Vi tror jo, vi er nødt til at reducere kødproduktionen, men det kan vi diskutere længe. Jeg vil hellere lige spørge til et godt forslag, der kom fra Parti_A den anden dag, om bilfrie søndage, hvor de foreslår, at man lokalt i kommunerne kan arrangere bilfrie søndage, hvis man bestemmer det selv, og lave markedspladser eller lave andre aktiviteter og selvfølgelig spare en masse af det brændstof, bilerne normalt ville forbrænde. Hvad mener Parti_B egentlig om sådan et forslag? **Medlem**: Jeg synes, at man i de her byer også skal tage hensyn til, at København f.eks. ikke bare er københavnernes København. København er Danmarks hovedstad, og vi er mange, der ikke selv bor i København, der bruger København, og det vil vi gerne have lov til. Det er også derfor, vi investerer massivt med penge i vores fælles hovedstad. Så vi skal måske lige tage hensyn til, at vi ikke bare er os selv, som kan cykle rundt til alting, fordi vi bor der, men at der også er mennesker, som er afhængige af deres køretøjer for at komme til A til B. Så vil jeg bare sige i forhold til det med kødproduktionen, at kødefterspørgslen i verden er stigende. Vi producerer det mest klimavenligt, miljøvenligt og dyrevenligt. Det ville være uanstændigt ikke at have den produktion i landet.
[106889] **Spørger**: Jeg kan da hjælpe Ordføreren og sige, at finansloven nok havde set lidt anderledes ud, hvis Parti_G havde været med. Men jeg vil gerne spørge om noget andet, nemlig om klima, miljø og selvfølgelig landbrug. En Venstremand, som jeg har meget stor respekt for, nemlig tidligere klimaordfører og minister Tommy Ahlers, udtalte for nylig i Deadline, at vi ikke kan nå vores klimamål uden at omlægge dele af den animalske produktion i landbruget. Er Ordføreren enig med sin partifælle i det? **Medlem**: Altså, jeg er enig med Parti_G i, at vi har lavet en god landbrugsaftale, som jo tager afsæt i, at dansk landbrug skal udvikles og ikke afvikles. Det er bl.a. derfor, vi kommer til at have større fokus på plantebaseret produktion, og det kommer da også til at betyde, at det bliver produceret på nogle af de arealer, hvor der er i dag bliver produceret andre råvarer. **Spørger**: Det vil jeg sådan set tage som et positivt svar, og jeg ser frem til forhandlingerne om en CO 2 -afgift på landbrugsområdet, for der mener jeg jo, at den skal bevirke, at vi netop kommer til at producere mere plantebaseret og dermed mere klimavenligt. Så jeg tager det som et ja til, at Taleren er enig med sin partikollega, og det er jo godt. Så vil jeg spørge til en anden ting. PFAS er en kæmpe bekymring for rigtig mange, og et af stederne, hvor PFAS stadig bliver udledt, er gennem sprøjtemidler. Vi har simpelt hen tilladt, at PFAS bliver sprøjtet ud på vores marker. Vil regeringen og Taleren være med til at stoppe det? **Medlem**: Først og fremmest er jeg meget enig i, at PFAS er en kæmpestor udfordring, og det har flere forskellige partier her i Folketinget jo også bragt til bordet. Jeg ved, at bl.a. SF har interesseret sig meget for det spørgsmål – ret skal være ret – og jeg vil også tro, at Parti_G har det. Jeg mener også, der skal gøres noget. Vi har også nogle udfordringer på Forsvarsministeriets arealer, som kræver politisk handling. Men når det så er sagt, anerkender jeg i forhold til sprøjtemidler, at vi i dag har en model, hvor sprøjtemidler bliver godkendt i Miljøstyrelsen, og det har jeg ikke tænkt mig at lave om på. Så hvis Miljøstyrelsen kan godkende sprøjtemidlerne, må det være, fordi de lever op til de regler, der gælder.
[106904] **Spørger**: Tak. Jeg har hørt Moderaterne omtalt som Parti_I i jakkesæt, og jeg ser da også nogle ligheder. Forleden hørte jeg bl.a. kulturministeren sige noget om en ny politisk kultur med mere fokus på egen politik end altid at kritisere kollegaerne. Derudover ved jeg også, at Moderaterne går rigtig meget op i kulturpolitik, og begge dele glæder mig. Men Moderaterne sidder så også på Klima-, Energi- og Forsyningsministeriet, og det er måske der, vores ligheder er langt fra hinanden. For jeg hører, at Ordføreren er en mand, der glæder sig til klimahandling, på trods af at klimaministeren har været stort set usynlig de første 100 dage. Derfor vil jeg gerne høre Ordføreren, om han virkelig føler noget i sit hjerte, og hvad han føler i sit hjerte, når han læser, at CO 2 -udledningerne i Danmark steg fra 2021 til 2022. **Medlem**: Klimaministeren har været stort set usynlig i 100 dage – ikke i min optik. Altså, jeg har tilbragt rigtig mange af de dage sammen med ham, i regeringens økonomiudvalg, i regeringens koordinationsudvalg. Han har tilbragt tiden i regeringens grønne udvalg. Altså, jeg ved ikke, hvad det er, man forestiller sig. Vi skal handle på det her, og det kræver lige et kort tilløb. Der er gået 100 dage, og det bliver jo en repetition af det svar, jeg gav til Taleren. Der skal nok komme handling, og det varer ikke 100 dage mere, før vi har lagt frem, hvordan der skal handles. **Spørger**: Det glæder mig, at klimaministeren er mødt op til sit parlamentariske ansvar, men når jeg omtaler usynlighed, mener jeg, at der ikke er fremlagt nogen former for anvisning på, hvordan vi når vores 2025-mål, hverken i regeringsgrundlaget eller i finanslovsudspillet. **Medlem**: Jamen prøv engang at høre. Nu er der dannet en regering af tre partier, som har skrevet et meget ambitiøst politisk oplæg med klimaneutralitet 5 år tidligere end tidligere sat, med et i virkeligheden positivt, altså i forhold til klimaudfordringen, bidrag, når vi kommer lidt længere frem, med en meget, meget stærk ambition om, at der skal handles, bl.a. med et helt nyt organisatorisk setup, der skal sikre det, og med en ambition om at høvle lovgivning af, sådan at alle mulige processer, der ligger i forlængelse af hinanden, kan geares op og gøres parallelle. Det kan godt være, at man vil skabe et billede af, at det kan man bare gøre på en eftermiddag, men altså, det kan man ikke bare gøre på en eftermiddag. Det har vi så brugt 100 dage på so far, og det, jeg siger – og det vil andre deltagere fra regeringen også sige med den samme stemmeføring som jeg – er, at vi kommer til at implementere. I sidste valgperiode blev der jo sat ufattelig store, ambitiøse mål; der blev ikke leveret så meget. Nu har vi gjort målene en lille smule mere ambitiøse, og vi kommer også til at levere.
[114427] **Spørger**: Tak for det, og tak for en fin tale om hr. Lars Løkke Rasmussens egen alderdom. Jeg vil gerne spørge lidt ind til det her ældreudspil, for en af de ting, der jo ligesom lyder til at være på bordet, er, at man skal have flere private selskaber og sådan nogle velfærdskoncerner ind at drive velfærd i Danmark. Jeg vil høre, om Ordføreren ikke er bekymret på baggrund af de erfaringer, vi har set i Sverige, hvor f.eks. kapitalfonde nu er store ejere af sådan nogle velfærdskoncerner, som trækker hundredvis af millioner ud i skattely med de negative følger, det også har haft for plejen på de her plejehjem. **Medlem**: Jeg ved ikke, om man på forhånd kan drage den konklusion, at regeringens ældreudspil fører derhen, hvor Taleren siger, så det er måske en diskussion, vi skal skubbe, til det hele er foldet ud. Jeg kan så på Moderaternes vegne sige, at vi ikke er berøringsangste over for, at private også får lov at løse opgaver på det område, hvis det vel at mærke sker på kendte, sammenlignelige vilkår og man ikke bare får lov at skumme fløden. Derfor er spørgsmålet om transparens og afregningspriser og sådan noget helt centralt her. Jeg vil også gerne tillægge, at vi har nogle enorme styrker i det danske velfærdssamfund, som er internationalt efterspurgte, og det ville sådan set ikke være nogen skade til, hvis man spørger Moderaterne, at vi også havde virksomheder, der var i stand til at gå ud på eksportmarkedet med nogle af de kompetencer, og det har vi ikke, hvis vi forfølger en maksime, der går ud på, at den type opgaver kun kan udføres af det offentlige. **Spørger**: Jeg synes, at vi her skal skelne mellem det offentlige og det private. Jeg har intet imod Diakonissestiftelsen eller OK-Fonden eller friskoleområdet, for der har man jo det princip, at der ikke er nogen, der skal trække store fortjenester ud. Det, jeg snakker om, er, om vi skal have flere profitplejehjem og flere profitbørnehaver. Skal vi have store koncerner ind at lege butik i vores nære velfærd? I Sverige har vi set eksempler på, at bleerne er blevet vejet, hvorefter de ældre beboere så har fået dem på igen, fordi det var en måde at effektivisere på, så man kunne betale store overskud til ejerne i kapitalfondene. **Medlem**: Men det er jo en diskussion, der går langt videre end vores ældreudspil, og som heller ikke kan afvikles på 30 sekunder. Jeg synes så, at man skulle læne sig ind i den, for det kunne jo være en diskussion, hvor man drøftede, på hvilke vilkår man så ville kunne tillade at private deltog, altså fuldstændig ligesom i den diskussion, som nu kører, og som vi lige har haft, der handler om, at vi har en kommunalfuldmagt. Kan man lempe den, og på hvilke nærmere vilkår skal det så finde sted? Det synes jeg ville være konstruktivt. For Moderaternes vedkommende ville det være helt uproblematisk at indgå i en diskussion om, at hvis visse centrale velfærdsområder skulle løses privat, så maksimerede man f.eks. den profit, der kunne udtages. Det ville være en diskussion, vi gerne ville indgå i.
[114429] **Spørger**: Tak for talen. Jeg synes jo, at et af de områder, hvor regeringen og i særdeleshed Moderaterne svigter i forhold til en af de der målsætninger, man var sat i verden for at nå, er ældreområdet. Jeg kan forstå, at regeringens samlede projekt var at løse svære, komplicerede problemstillinger, som fløjene ikke lige kunne tage sig af. Svaret på, hvordan vi løser det, at vi mangler meget vigtige hænder og hoveder i plejen af vores ældre, har altså været, at man bare skal have nogle ind fra Fjernøsten. Jeg synes, at den svære vej jo havde været, at man havde sat sig med nogle folk ved bordet – FOA, Ældre Sagen og andre samt partierne – og sagt: Hvordan kan vi løse det her i fællesskab? Hvordan skaber vi et ældreområde, der er vigtigt, væsentligt og mere attraktivt for unge mennesker at være en del af i fremtiden? I stedet for vælger regeringen det andet. Kan udenrigsministeren ikke se, at det er håbløst? **Medlem**: Det er jo først og fremmest forkert. Det er ikke sådan, at regeringen har foreslået, at nu skal vi løse alle velfærdssamfundets udfordringer ved at importere noget arbejdskraft fra Filippinerne – som i slet, slet ikke. Den måde, der spørges ind til på, bekræfter mig egentlig bare i klogskaben i, at nogle folk, der tænker lidt mere holistisk, sætter sig sammen i stedet for at lade sig forstyrre af et eller andet råberi ude fra et hjørneflag. Det handler jo om mange ting på en og samme tid. Det handler om at få nogle flere til at tage en sosu-uddannelse. Det handler om at gøre det mere attraktivt at arbejde i det fag. Det er bl.a. derfor, vi har lavet et lønløft. Det handler om at kigge på vores udlændingepolitiske regler, sådan at man sådan set også kan blive i Danmark, hvis man har taget den type uddannelse. Det handler om at frisætte og bringe ledelse i spil. Det handler om rigtig, rigtig mange ting. Et element – i virkeligheden jo nok et lille element – er spørgsmålet om, om der er et spillerum til at lave et strategisk partnerskab med nogle lande derude, som både muliggør, at de løfter deres befolkning, og at vi kan få løst nogle opgaver. **Spørger**: Vi glæder os jo til, at hele ældreudspillet kommer på bordet. Når det gør, må vi forholde os til det. Det er jo lidt sværere, når regeringen sådan drypper småting hen ad vejen. Men læg det til side. Så er der noget andet, jeg gerne vil spørge Moderaternes formand, der jo også er udenrigsminister, om. Danmark kandiderer til en plads i FN's Sikkerhedsråd, og jeg har sådan spekuleret meget længe over noget. Hvad er værdien for hr. og fru Jensen, hvis vi vinder det kapløb? Målt op imod de mange, mange timer, de mange, mange penge, den store mængde energi og de mange ressourcer, der skulle bruges i jagten på den plads, hvad er så egentlig værdien i sådan en plads for hr. og fru Jensen? **Medlem**: Det er jo et på mange måder stort spørgsmål. Det er i virkeligheden også et enkelt spørgsmål. For man kan oversætte det til: Hvad er værdien for hr. og fru Jensen i, at nogle arbejder for, at vi har et internationalt regelbaseret verdenssamfund, hvor det f.eks. ikke er houthierne, der bestemmer, om de kondisko, vi køber, kan sejles op gennem Suezkanalen eller skal sejles en omvej på 10.000 km og dermed måske bliver en tier dyrere nede i butikken. Det er jo i virkeligheden det, der bliver spurgt til. Hvis man vil have et internationalt regelbaseret samfund, må man jo tage del i det. Det er egentlig at stille grundlæggende spørgsmål ved Danmarks historiske position, lige siden Danmark som founding father  var med til at lave FN.
[106935] **Spørger_Taler**: Mange tak formand. Det har været et svært valg, hvad man skulle tale om i dag. Man kunne tale uddannelse, som Ordføreren gjorde, og man kunne tale sundhed, som flere gjorde, men de to temaer forventer jeg også at vi får rig lejlighed til at diskutere her over de kommende dage, så jeg ender alligevel med at komme tilbage til klimaet, og det er der to grunde til. Den ene grund er alvorlig og er – kan man sige – det, at vi har fået en IPPC-rapport, der jo endnu en gang understreger, hvor uhyggelig kort tid vi har tilbage: Det er en halvering af de globale udledninger af drivhusgasser, vi skal nå inden for de næste 7 år. Vi må konstatere, at vi stadig væk poster milliarder af kroner ind i Putins krigsmaskine, fordi hverken Danmark eller andre europæiske lande gør nok for at gøre sig fri af gas. Og som om det ikke var nok, har Klimarådet jo nu offentliggjort, at de ikke kan se, hvordan Danmark skal nå sine egne klimamål. Så vi kan jo godt her diskutere, om regeringen gør nok eller den ikke gør nok, men Klimarådet er sådan set klar i sin konklusion: Vi er ikke på vej mod en målopfyldelse, som sagen står nu. Men man kan også godt blive træt af alle de kriser og af al den negative snak, så jeg vil tage den anden hat på og sige, at der selvfølgelig også er en anden grund til, at vi skal i gang med mere energieffektivitet, mere vedvarende energi og hele omstillingen af det danske samfund, og det er, at det er en omstilling, der rummer nogle utrolig store perspektiver for os, for dansk erhvervsliv, for Danmark, for vores sikkerhed. Vi kan få billigere energi, vi kan få ren energi, og vi kan få sikker energi; det hele ligger og venter på os. Vi har unikke kompetencer i Danmark, og jeg tror, der er en grund til, at de danske erhvervsorganisationer har været så utrolig vokale i den seneste tid, som de har. Man kan nærmest mærke frustrationen i de forskellige kontorer derude og hos danske virksomheder, der er specialiseret i det her, og det skyldes jo, at de i andre dele af verden, i USA f.eks., har indført historisk store støttepakker til at indføre – kan man sige – en grønnifisering eller en grøn omstilling af deres industrier. Danske virksomheder vælger i øjeblikket at flytte produktion til USA, fordi Danmark og EU ikke kan tilbyde det samme. Det er mig utrolig svært at forstå, at regeringen ikke har mere travlt med at gribe alle de muligheder, der er for dansk erhvervsliv, at det ikke er højere på dagsordenen, og vi vil gøre alt, hvad vi kan for det, når vi går ind i finanslovsforhandlingerne. For vi vil gerne takke ja til at være med i de forhandlinger, og jeg kan jo allerede nu afsløre, at en af de ting, vi kommer til at bære til bordet, er et forsøg på at afsætte nogle flere midler til det grønne område, så vi kan få sparket gang i noget af det her, også omlægningen til grøn fjernvarme, omlægningen af hele vores landbrug, skovdrift osv. Der er så mange fantastiske ting at tage fat på, som vi gerne vil i gang med og håber vi kan inspirere regeringen til at komme i gang med nu. Vi synes, det haster, både af de meget alvorlige grunde, men også på grund af de kæmpe muligheder, der ligger lige foran os. Tak. **Medlem**: Jeg synes jo på mange måder at Parti_I, Parti_G, SF og Parti_C i den forgangne regeringsperiode var motoren på hele det grønne område. Sådan har jeg faktisk også hørt Parti_C udlægge det i en ikke så fjern fortid. Nu hørte jeg så Ordføreren hos Lippert i TV 2 News sige følgende: Det afgørende for mig er, at vi har haft 3 år med Mette Frederiksen, hvor implementeringen af det grønne stort set har stået stille. Der er ikke sket noget, hele landbrugs- og transportområdet har stået stille. Så er mit spørgsmål: Hvis det ikke er med SF, ikke er med Parti_G og ikke er med Parti_I, hvem skal den grønne dagsorden så drives fremad med? **Spørger_Taler**: Jeg håber da bestemt, at vi stadig i fællesskab kan være med til at drive den grønne omstilling frem. Hvis jeg skal gøre status over de seneste 3 år og den første regering, som Mette Frederiksen ledede, så fik vi lavet mange gode aftaler, og jeg er enig med Pia Olsen Dyhr i, at det var os, der drev dem frem. Vi fik lavet en aftale om den grønne fond; vi fik lavet en aftale om en firedobling af vedvarende energi, som i øvrigt hele Folketinget var med i; vi fik lavet en aftale om, at der skulle komme en skovplan, at der skulle komme en havplan, at der skulle komme en masse ting, herunder en afgift på landbruget. Men de kom jo ikke, og de er ikke kommet endnu, selv om de skulle være kommet i efteråret, og når det handler om den vedvarende energi, går det alt, alt for langsomt med opbygningen af det. **Medlem**: Jeg vil egentlig gerne holde fast i det samme program hos Søren Lippert på TV 2 News, og det er ikke for sådan at lave reklame her, men det er, fordi der her var ret mange interessante ting, der blev sagt. Det fremgår nemlig også, at Parti_C forlod regeringsforhandlingerne med de tre partier her trods muligheden for at sætte sig i Klimaministeriet. Samtidig kritiseres det tidligere flertal, som jeg også spurgte om før, for ikke at gøre nok på klimaområdet. Nu har vi så fået en centrum-højre-regering, som jeg vel tror er tæt på det, Parti_C drømmer om, men som end ikke nævner klimaet blandt de kriser, man listede op på topmødet i KL eller i finansloven. Og så er jeg lidt nysgerrig: Hvad er partilederens betragtning i forhold til det? **Spørger_Taler**: Jamen betragtningen er, at der er en ret stor forskel på, hvad flere partier siger fra den her talerstol, og hvad man så rent faktisk er klar til at gøre, og at hverken den ene eller den anden regeringskonstellation er en garanti for, at det forandrer sig. Derfor tror jeg, det er utrolig vigtigt, at nogle af os bliver ved med at have ambitionerne, og at vi bliver ved med at arbejde for dem med i regeringen eller uden for regeringen. Vi konkluderede, at det, der var i regeringsgrundlaget, ikke var ambitiøst nok til, at vi kunne stå bag ved det. Men vi har ikke opgivet kampen for at gøre Danmark grønt.
[89385] **Spørger**: Tak. Først har jeg et kritisk spørgsmål og derefter et spørgsmål, som anerkender SF's indsats på et vigtigt område. Under finanslovsdebatten i oktober sagde Pia Olsen Dyhr, at ingen beboere i ghettoer er blevet smidt ud af deres boliger og er endt som hjemløse på grund af ghettopakken, sidst hun havde tjekket. Det er dog kommet frem, at beboere fra Mjølnerparken i København blev henvist til boliger, der var markant dyrere end det, de boede i – helt op til 12.000 kr. pr. måned. Mit spørgsmål er: Synes partilederen, at det er rimeligt? Og ville SF i sidste ende have stemt for ghettopakken, hvis den havde været igennem Folketinget i dag? **Medlem**: Ja, SF ville have stemt for ghettopakken, hvis den kom igennem Folketinget i dag. For det, der er helt afgørende i den ghettopakke, er jo, at vi har set, at der er sket forandringer ude i de almennyttige boligområder. Hovedparten af de her områder er jo kommet af ghettolisten, fordi vi har lavet en hel del initiativer, der har sørget for, at det er blevet blandede boligområder. Det fortjener de børn, der bor der. Det fortjener i virkeligheden hele det samfund, der er, altså at vi mødes på kryds og tværs. Det er jo der, vores sammenhængskraft bliver skabt. Er der nogle udfordringer og nogle problemer? Ja, det er der. Det anerkender jeg. **Spørger**: Tak. Det andet spørgsmål handler om gensidig forsørgerpligt, som SF jo også kæmper flittigt for at få ophævet noget af. Partilederen nævner, at vi måske i forbindelse med forhandlingerne om arbejdsudbuddet kan få det i spil igen, fordi en ophævelse af gensidig forsørgerpligt jo vil øge arbejdsudbuddet. Ser partilederen det også sådan, at vi måske i virkeligheden kan spare en masse penge i forhold til ensomhed, at vi kan spare penge på hjemmepleje, at vi kan spare penge på hjemløshed, og at vi derved måske i virkeligheden kan få noget, der ligner en god forretning ud af at afskaffe gensidig forsørgerpligt? **Medlem**: Ja, først og fremmest synes jeg, at vi skal afskaffe den, fordi det er en uretfærdighed, altså en grundlæggende uretfærdighed. Jeg kan jo se, at sygeplejersker, sosu-assistenter og sosu-hjælpere i øjeblikket arbejder mere på grund af corona. De er blevet bedt om at møde mere ind på hospitalet, og så bliver deres ægtefæller yderligere modregnet i deres pension på grund af den her åndssvage regel. Når jeg kalder den åndssvag – og jeg bruger ellers ikke særlig ofte sådan nogle ord – er det simpelt hen, fordi det er skørt, og det er uretfærdigt, og derfor mener jeg sådan set, vi grundlæggende skal afskaffe den. Det bliver vi ved med at kæmpe for, og jeg er glad for, vi har en allieret i Parti_I. Det ved jeg også vi har i Parti_G. Så på et eller andet tidspunkt kommer vi forhåbentlig i mål.
[106912] **Spørger**: Tak. Når man læser SF's målsætninger, er det også tydeligt at se, at SF netop kæmper for flere kvinder i bestyrelser og andre ledende stillinger, herunder med kønskvoteringer. Men hvorfor? Er der da noget i historien, der gør, at der skal fastsættes en lovgivning for det; at kvinder skal stilles særligt i forhold til lovgivningen for at fremme målet om flere kvinder i højere stillinger? For nogle ville jo mene, at det var decideret sexistisk. Så for at vende tilbage til spørgsmålet: Er Ordføreren enig i, at systemet skal ændres for at fremme målet om flere kvinder i højere stillinger, og hvorfor? **Medlem**: Jeg tror generelt, bestyrelser har godt af diversitet. Jeg noterer mig, at nogle af de førende danske virksomheder er meget optagede af både at have kvinder og mænd i bestyrelserne, men i virkeligheden også folk fra lgbt-miljøet og folk af anden etnisk herkomst, for netop at afspejle den virkelighed, som de skal levere i. Og jo, SF mener, at et redskab i den proces bl.a. har været at diskutere kvindekvoter. Vi har jo afskaffet det i SF, fordi vi er kommet ud over det problem. Lige i øjeblikket synes jeg næsten, vores udfordring er at få nok mænd. Det lyder jo sådan helt mærkeligt at stå og snakke om det her på talerstolen, men vi er mange kvinder i vores folketingsgruppe, og vi er også begejstrede over hver eneste mand, vi har der. **Spørger**: Det glæder mig at høre. Men så vil man jo også gerne komme lidt ind på, om det så ikke skal gælde for andre marginaliserede danske statsborgere i Danmark. Siumut er jo lige kommet ud og har sagt, at man også bliver nødt til at tænke på nogle af de udfordringer, som marginaliserede grønlændere står over for, hvor SF's ordfører har kaldt det racistisk. Hvis det ikke er sexistisk at lave kønskvoter for kvinder, hvorfor skulle det ikke også kunne lade sig gøre for andre marginaliserede grupper i Danmark? **Medlem**: Altså, jeg talte netop om diversitet, og hvorfor det var væsentligt i bestyrelser. Jeg kender ikke noget til den udtalelse. Generelt passer SF meget på med at kalde andre racister, men jeg skal selvfølgelig nok følge op på det. Det undrer mig meget.
[89399] **Spørger_Taler**: I Parti_K har vi en vision for vores politiske virke. Politikerne skal bestemme mindre, og danskerne skal bestemme meget mere selv, også over flere af deres egne penge. Virkelyst, flid og produktion har gjort Danmark rigt. Hele landet har bidraget, men roden til vores velstand finder vi i de tusindvis af mindre virksomheder på land og i by, som har gjort Danmark til et frit, rigt og velstående land. Virkelyst, flid og produktion trives ikke under et åg af vildtvoksende love og regler, centralisering af magt og alt for høje skatter. Virkelyst, flid og produktion trives ikke, når politikerne altid mener at vide bedst og vil bestemme alt; heller ikke, når de bedrevidende i storbyerne for at tilfredsstille deres egne drømme om en CO 2 -neutral fremtid er parate til at ofre Danmarks økonomiske og kulturelle rygrad, landbruget – danske landmænd, som i praksis og i sandhed er det globale klimas helte. Når man ser på udviklingen i et lidt større perspektiv, er det sammen med nødvendigheden af at få løst udlændingepolitikken fra bunden en af de vigtigste brudflader i dansk politik – brudfladen mellem dem, der skaber værdierne, og dem, der bestemmer over værdierne. Det er desværre i høj grad også en brudflade mellem livet i storbyen og livet i resten af landet. For at få samlet Danmark igen om de grundlæggende værdier skal vi give mere frihed til danskerne. Vi skal flytte magt tilbage til de mindre samfund, til familierne, til dem, der virker, producerer og skaber velstand. Vi skal skære de unødvendige fedtlag af det regelstyrede samfund, af vores regelstyrede velfærdsstat og sætte skatterne ned. Vi skal skabe en borgerlig renæssance. I øjeblikket går det alt for hastigt i den forkerte retning. Regeringen og dens støttepartier foretrækker at sætte skatterne op i stedet for at sætte dem ned, og på regelsiden ser vi eksempler som tvangsfordeling af gymnasieelever og forbud mod at trække overskud ud af private virksomheder såsom private botilbud og dagtilbud. Politikerne flytter Danmark væk fra de borgerlige værdier. Min opgave, vores opgave som borgerlige er at bringe den borgerlige vision ud til danskerne. Tidligere vandt borgerlige magten ved at kopiere Parti_As politik. Det bliver samfundet ikke mere borgerligt af. Det gælder ikke om at flytte borgerlige partier hen over midten; det gælder om at flytte midten. Der er allerede så mange gode borgerlige mennesker i Danmark, og jeg er ret overbevist om, at flertallet af danskerne vil købe ind på en borgerlig vision om mere frihed, færre regler, mere lokalt selvstyre, færre afgifter og lavere skatter. Hvis vi blot i den borgerlige familie vil være vores borgerlighed bekendt og fortælle, hvad vi stræber efter, så vil vi få og opleve en borgerlig renæssance, og det bliver godt. **Minister**: Jeg forstår jo godt, at man, når man er meget borgerlig, gerne vil understøtte borgerlig politik, men det er jo næsten altid sådan i Danmark, at når danskerne har været henne at stemme – hvad man i øvrigt er rigtig god til at gøre i det her land – så ligger valgresultatet og skvulper lige omkring den politiske midte, og den såkaldte røde blok og den såkaldte blå blok står næsten lige, og så skifter det en gang imellem. Så jeg synes egentlig, selv om jeg jo også gerne vil fremme socialdemokratiske værdier, at det er vigtigste er, at vi kan finde ud af at samarbejde med hinanden, også selv om man ikke lige bærer regeringsansvaret eller er en del af den blok, der måtte have fået flest mandater. Så jeg kunne godt tænke mig at spørge konkret ind til, om Parti_K i år vil være med i et samarbejde om at sikre en ordentlig decentralisering af Danmark, eksempelvis på uddannelsesområdet. **Spørger_Taler**: Det vil vi, og vi har jo været heldige i Danmark, med hensyn til at selv når vi har haft socialdemokratiske statsministre, så har de faktisk ikke været helt så ringe, som de kunne have været. Vi har haft en Poul Nyrup Rasmussen-regering, som har ført en trods alt relativt ansvarlig økonomisk politik, og vi har også haft en Helle Thorning-Schmidt-regering, som jo med Radikale Parti_Bs hjælp i virkeligheden var næsten mere borgerlig end egentlige borgerlige regeringer. Så på den måde har det ikke var helt så rødt, som det kunne have været, og ikke helt så galt, som det kunne have været. Parti_K har fra begyndelsen sagt, at vi går konstruktivt til det her. Vi var med i en politiaftale, som jo i den grad handler om decentralisering. Det er et vigtigt første skridt. Vi glæder os til at tage flere skridt, og vi håber, at det betyder reel frihed for borgerne og ikke bare frihed for kommunerne. **Minister**: Det er jo heller ikke, fordi jeg påstår, at vi kan bringe Danmark tilbage til noget, det var, og jeg er heller ikke sikker på, at det er det, der skal være sigtet, men jeg er helt sikker på, at vi kan gå op imod den tendens, der har været, til, at hvis tingene bare blev centraliseret, blev de også bedre. Og der vil jeg da gerne kvittere for samarbejdet om politiet, for jeg kan jo godt huske, da jeg var ude at sige, at jeg mente, at vi kunne halvere Rigspolitiet, og understregede vigtigheden af, at vi kunne få nærpolitiet tilbage, at der var mange kritikere, men ikke desto mindre har vi jo nu en bred politiaftale – der er desværre nogle, der ikke er med – hvor vi styrker det nære politi og dermed gør op med centraliseringen. Jeg påstår ikke, at vi med et fingerknips kan gøre alt, hvad vi gerne vil, på uddannelsesområdet, men jeg synes, det er vigtigt, at vi understøtter, at der f.eks. bliver ved med at være ungdomsuddannelser, også i områder, hvor der ikke er så mange unge, og jeg og regeringen ønsker, at vi også begynder at flytte noget uddannelse ud i landet igen. Jeg tolker næsten ordene sådan, at Parti_K også er med på det. **Spørger_Taler**: Det er vi, men for os handler det ikke kun om at flytte offentlige opgaver ud i kommunerne, så de stadig kan blive løst offentligt. Det handler også om at flytte ansvar ud til borgerne. Det handler om at give borgerne et reelt og mere frit valg, og derfor ser vi jo med bekymring på, at regeringen og regeringens støttepartier vil gøre det sværere for borgerne at træffe frie valg.
[101137] **Spørger**: Jeg kunne godt tænke mig at spørge lidt til Arktis mere sådan generelt og måske især militært i øjeblikket. Med Ruslands rumlen i verden og aggression mod Ukraine er det jo også et Grønland, der har grænse til Rusland. Hidtil har den grønlandske regerings fokus jo været på lavspænding – og det forstår jeg bestemt også godt ønsket om – men hvordan ser IA på en fremtid med et meget aggressivt Rusland lige på den anden side? Begynder I også at overveje sikkerhedspolitisk, hvad det kan betyde for Grønland? **Medlem**: Tak for spørgsmålet. Jeg tror, at det i virkeligheden er et af de vigtigste spørgsmål at stille i den her tid, fordi meget af den viden, vi får i Folketinget, får man ikke nødvendigvis i Inatsisartut, så jeg tror egentlig, at der hjemme i Grønland sådan set er et vidensgab, i forhold til hvad Rusland gør rundtomkring i verden, og ikke kun at man får viden om Arktis. Så vi er også nødt til følge med i krigen i Ukraine, for hvad Rusland gør andre steder rundtomkring i verden, er også noget, vi er nødt til at have meget mere bevågenhed omkring. Så jeg efterlyser sådan set hjemme i Grønland flere diskussioner om forsvarspolitik – både i folkeskolerne, men i hvert fald på gymnasier og dér, hvor vi på en eller anden måde kan få det inkorporeret generelt i det grønlandske samfund. Vi er nødt til at tale meget mere om det, og vi er nødt til at vide meget mere, end vi gør i dag **Spørger**: Tak, og tak for vores partiers meget, meget gode og lange venskab og samarbejde – det har jeg været rigtig glad for, også som partiformand. Og jeg vil sige, at noget af det, jeg i hvert fald kan se begge steder, jo er den der diskussion af sikkerhedspolitik, der er kommet langt højere op på dagsordenen. Hvordan ser I i Grønland på hele spørgsmålet omkring NATO? I har amerikanerne til stede i Thule – bliver det også aktualiseret lige nu, eller er den diskussion slet ikke til stede? **Medlem**: Først og fremmest vil jeg sige, at Grønland og sådan set også Færøerne står skulder ved skulder med resten af Vesten, og det synes jeg sådan set er enormt vigtigt at huske på. Der har ikke været de der diskussioner om, om det er det, vi skal eller ikke skal – også på trods af at det måske rammer vores økonomi ekstremt hårdt. Så det synes jeg sådan set er positivt. Jeg tror, man skal skelne mellem NATO-tilstedeværelse og så dansk tilstedeværelse i Grønland, for det handler jo om at forsøge at fastholde den her lavspænding. Det er jo det, vi alle sammen gerne vil i forhold til Arktis, og det er man nødt til at gøre meget klogt, men tiden tillader desværre ikke en større udredning af et meget komplekst, men vigtigt spørgsmål.
[89359] **Spørger**: Tak, og tak for talen. Mit første spørgsmål går på en artikel i Ekstra Bladet i dag, der handler om 58-årige Lars Hansen, som bliver trukket ekstra meget i sin førtidspension, fordi hans kone har taget ekstra vagter på et plejehjem. Hvad tænker statsministeren om det? Er det rimeligt, at en person, som i forvejen risikerer at blive beskattet fem gange af en indkomst, som i forvejen er meget lav, skal beskattes yderligere, fordi hans kone gør det, som vi egentlig alle sammen beder hende om, nemlig at tage ekstra vagter for os alle sammen? Hun har så i øvrigt også fået corona af det. Hvad tænker statsministeren om det? **Medlem**: Jeg tænker, det er utrolig vigtigt, når vi diskuterer nogle af de grundlæggende strukturer på arbejdsmarkedet, at vi ikke gør det på baggrund af enkeltsager, som man altid kan få sympati for. For selvfølgelig tænker man instinktivt, når man ser forsiden af Ekstra Bladet om en kvinde, der vælger at arbejde ekstra, fordi der er corona: Hvorfor i alverden skal den kvindes mand så trækkes i sin førtidspension? Det er jo, fordi vi har et gammelt hæderkronet princip i Danmark om, at hvis man kan forsørge sig selv, skal man gøre det; hvis man kan forsørge sig selv og sin husstand – det gælder i hvert fald for en del af de sociale ydelser – så skal man gøre det, før man søger hjælp hos det offentlige. Og jeg vil, selv om jeg har al mulig sympati for den konkrete sag, egentlig gerne holde fast i idéen om, at man i Danmark forsørger sig selv og sin familie, hvis man overhovedet kan. **Spørger**: Vi går fra coronakrisen til klimakrisen. Klimarådet skal her i starten af året give en faglig vurdering af, om regeringen er på rette vej i forhold til at nå vores klimamål. I Parti_I forventer vi en ret kras kritik. Også mange af de grønne organisationer mener, at vi har mistet tempoet, når det kommer til at nå vores reduktionsmål. Greenpeace foreslår i dag at åbne og genforhandle alle klimaaftaler, hvis vi skal have en chance for at nå vores 50-procentsreduktionsmål. Har regeringen en plan for, hvordan vi får ambitionerne og klimapolitiken op i tempo, hvis det er sådan, at Klimarådets kritik bliver ekstra kras? **Medlem**: I al respekt bliver jeg nødt til at være fuldstændig ærlig og sige, at jeg synes, det er begyndt at være for letkøbt med den der kritik på klimaområdet. Vi er et af de mest ambitiøse parlamenter i hele verden. Vi har leveret lige omkring en tredjedel af det, vi satte os for at skulle levere på 10 år. Og igen og igen kan man bare stille sig op og sige, at det er for uambitiøst. Vi har nu truffet rigtig mange beslutninger i fællesskab. Vi har tænkt os at fortsætte ad den vej, men det bliver mere og mere omkostningsfuldt for erhvervslivet, for landbruget og for den enkelte dansker. Og derfor bliver vi nødt til i den fremtidige klimadiskussion at have flere bud på, hvordan det faktisk kan lade sig gøre, uden at det svækker Danmarks konkurrenceevne eller betyder, at arbejdspladser bare flytter ud af vores land.
[114425] **Spørger**: Tak for det, og tak for den fine tale. Jeg vil vende tilbage til ældrepolitikken. Et af de områder, hvor Ordføreren og jeg har set ens på nogle af udfordringerne på ældreområdet, har jo været det, at vi skal til at tage hul på en snak om, hvad vi gør i fremtiden, når forventningerne til, hvad vi kan få af velfærd, vil stige noget mere, og vi bliver mere rige, hvorfor der vil være en øget efterspørgsel efter at tilkøbe noget ekstra velfærd. Der har været nogle glimrende forslag i den offentlige debat om at udvide arbejdsmarkedspensionerne. Det vil man så ikke alligevel. Hvad så med, at man nedsatte en kommission i stedet for, der skal undersøge mulige modeller for det? Det er jo det, vi plejer at gøre, når vi ikke tør mene det, vi mener. **Medlem**: Jamen jeg har ikke brug for at nedsætte nogen kommission for at finde ud af, hvad jeg selv tør mene. Jeg står her som formand for Moderaterne, og vi mener det, vi mener. Jeg har noteret mig her de sidste dage, også efter hr. Alex Vanopslaghs udmærkede interview til Berlingske i går, tror jeg det var, at der er mange dimensioner i det her, som vores to partier ser ret ens på, f.eks. hele spørgsmålet om, at hvis man vil frisætte, skal der følge noget ansvar med, for ellers bliver det ansvarsfrihed, og om man i en eller anden udstrækning kan organisere den offentlige sektor, så den får nogle af de samme karakteristika som den private og dermed i virkeligheden også kan favne noget af den udvikling, Taleren taler om. Det kan jeg godt mene uden at nedsætte en kommission. Så er der den anden del af arbejdet, der består i, at vi deltager i en regering som et af tre partier, der skal finde en fælles position, og hvad den er, vil udfolde sig, når regeringen fremsætter sit forslag. **Spørger**: Så lad os tage Moderaternes politik, for hvad den er, får vi nok mere svar på i dag. I forhold til det her med at undgå ansvarsfriheden og reelt give noget mere frihed lokalt vil jeg egentlig komme ind på det samme spørgsmål, som jeg stillede til Taleren: Burde det ikke ideelt set være sådan i Moderaternes optik, at man på en eller anden måde giver de samme frie rammer til de offentlige plejehjem, som man gør til friplejehjemmene, altså sådan, at de bliver selvejende, har professionelle bestyrelser og er selvdrivende og skal stå til ansvar og ultimativt jo egentlig også vil kunne gå konkurs? Er Moderaterne enige i det? **Medlem**: Ja, det er det forslag, vi er gået til valg på, og som vi har udviklet, og som man også kan læse om i en bog, jeg udgav for et par år siden. Det er partiets grundtanke. Den er sådan set at bygge bro mellem det bedste fra den offentlige og fra den private sektor og i stedet for at hænge fast i fortidens diskussion om privatiseringer og udliciteringer så i virkeligheden tage nogle af de ting ind i den måde, vi indretter den offentlige sektor på, og så slippe noget frihed løs, herunder også kommunalfuldmagten, der spænder ben, men på nogle bestemte vilkår. Det er Moderaternes politik, og hvad der er regeringens politik, vil man jo kunne se fuldt ud, når regeringen fremsætter sit ældreudspil.
[92449] **Spørger**: Tak, formand, og jeg deler til fulde glæden over, at Ordføreren er tilbage i debatten. Det er godt at se. Mit spørgsmål handler om de her personer i de her lejre i Syrien, som huser IS-folk på forskellig vis. Da debatten rasede, så jeg pludselig på de sociale medier, at Ordføreren gjorde sig til talsmand for at tage børnene til Danmark. Nu er Parti_H jo med i den aftale, der er lavet, og det er Parti_F ikke. Derfor spørger jeg Parti_Hs formand: Er der dér noget som helst, der kunne tale for, at det er muligt at tage børnene til Danmark, uden at vi efterfølgende risikerer, at deres forældre også ender i Danmark? **Medlem**: Det er jo det, vi finder ud af. Det, som jeg foreslog et par uger inden regeringen kom på en genial idé, var, at vi skulle strække os længere for at undersøge, om man kunne tage nogle af børnene eller alle børnene med hjem uden mødrene, eksempelvis ved at de frivilligt giver afkald på dem. Det er en svær sag, men hvis ikke man undersøger det eksempelvis med en taskforce, så finder man jo ikke ud af det. Det har regeringen så lagt op til man skal gøre, og jeg er glad for, at de lytter til Parti_H på det område. Og jeg håber, at det er noget, der også kan ske på andre områder. Nu må vi jo ligesom afvente, hvad taskforcen anbefaler og siger er muligt. Det er ikke nogen nem sag. **Spørger**: Nej, men det er heller ikke nogen sag, der har været holdt hemmelig, og derfor er sagen bare, om der er nogen, der overhovedet har opdaget noget som helst, for der er ikke forelagt noget som helst, der skulle tale for, at man kunne tage børnene til Danmark, uden at forældrene følger med. Men så til lidt om, hvad den aftale egentlig indeholder. For nogle af de aftalepartier, der har været fremme, har sagt, at den betyder, at hvis det betyder, at man kun kan tage børnene til Danmark, hvis deres forældre også efterfølgende kan følge med, så skal man gøre det. Og der er partier herinde, der er med i aftalen, der offentligt har tilkendegivet, er det er deres forståelse af aftalen. Er Taleren enig i, at det er den måde, man skal fortolke aftalen på? **Medlem**: Nej, jeg har forstået aftalen sådan, at man har den ambition at tage børnene hjem uden mødrene, og nu afsøger man, om det er muligt. Men man foretager også en individuel vurdering, og det kan jo være, at det i nogle tilfælde er relevant at tage barn plus mor hjem, og at det i andre ikke er det, eksempelvis for de mødre, der overhovedet ikke har dansk statsborgerskab. Nu må vi se. Vi afventer taskforcen.
[101114] **Spørger**: Tak for en god tale, og tak for det gode samarbejde også generelt. Der bliver talt rigtig meget om NATO, og det gør vi sådan set også i Grønland, og man er i gang med at forhandle en udenrigs- og sikkerhedspolitik for Grønland, så vi forhåbentlig også kan få en fælles en for kongeriget. I forhold til NATO ved vi også, at der skal laves et styrkemål næste år, i forhold til hvad man skal fokusere på. I NATO taler man jo meget om High North, og det her med at få defineret, hvor meget man egentlig skal blande sig i Arktis, synes vi det er superspændende at vi har en debat om. Så jeg kunne godt tænke mig at høre: Hvor meget skal Arktis fylde i et kommende forsvarsforlig, hvis det står til Parti_D? **Medlem**: Jeg synes, vi må kigge på, hvilke udfordringer vi står over for i dag. Og med de udfordringer, vi står over for i dag, er Arktis jo mildest talt et rigtig, rigtig vigtigt og interessant område også på den sikkerhedspolitiske dagsorden, og derfor kommer det også til at være noget, vi skal adressere i et forsvarsforlig. Jeg synes, det er afgørende vigtigt, at vi har en fokus på Arktis. **Spørger**: Tak. Jeg ved også, at Parti_D er interesserede i at sikre, at der er et ligeværdigt eller i hvert fald et styrket samarbejde imellem Grønland og Danmark. Jeg kunne godt tænke mig at høre, om I har gjort jer nogle tanker fremadrettet, i forhold til hvordan man kan styrke rigsfællesskabet og samarbejdet internt i rigsfællesskabet, herunder også at få noget mere viden om hinanden. **Medlem**: Vi har mange idéer. Og vi har faktisk brugt noget tid på at lave et udspil om rigsfællesskabet. Det har vi ikke præsenteret endnu, og så skal jeg jo ikke lige komme med det herfra. Men vi har faktisk nogle tanker om, at vi jo skal sikre – og det skal starte, fra børnene er små – at vi får et langt bedre kendskab til Grønland og til Færøerne. Jeg tror, at man på Grønland og Færøerne har et langt bedre kendskab til Danmark end omvendt. Det synes jeg vi har en forpligtelse til. Hvis der skal være en stærkere sammenhæng i rigsfællesskabet, skal vi simpelt hen vide noget mere om hinanden. Og det handler både om skoler, det handler om medier, det handler om en lang række ting.
[89392] **Spørger_Taler**: Skattestigninger. Det højeste skattetryk i hele OECD. Et arbejdsudbud forringet med flere tusinde personer. En ny unødvendig og alt for dyr overførselsindkomst. Læg dertil endnu flere valgløfter i milliardklassen. Mange kan selvfølgelig tænke: Hvad vedrører det egentlig mig? Jo, det gør det, for det betyder jo, at i løbet af få år kan vores velfærdssamfund slå revner. Så klar er meldingen fra dansk erhvervsliv, dem, som finansierer vores velfærdssamfund. De siger jo klart, at hvis regeringens økonomiske politik ikke forbedrer sig, kan vi i fremtiden se langt efter at være verdens bedste til at helbrede kræft, se langt efter at have et uddannelsessystem i topklasse, og vores ældre kan risikere at se langt efter den hjælp, de har behov for. Der er ikke råd, hvis den kurs fortsættes, hvor man brandbeskatter vores erhvervsliv og bruger råderummet på en endnu større offentlig sektor. Direktør for Dansk Industri Lars Sandahl siger sågar til Berlingske, at regeringens kurs er »udtryk for en ualmindelig stor grad af uansvarlighed«. Det bekymrer mig selvfølgelig dybt. Jeg ser frem til at se, hvad det så er for nogle reformer, regeringen har på vej. Det, der siger sig selv, er, at der i hvert fald er brug for det. I årtier har både socialdemokratiske regeringer og borgerlige regeringer ellers moderniseret velfærdssamfundet gennem reformer. De borgerlige reformer er et godt eksempel på det, for uden dem havde vi ikke haft råd til at gå igennem coronakrisen. Siden 2001 har borgerlige regeringer leveret 240.000 job, dvs. 90 pct. af reformerne, der har forbedret beskæftigelsen. Den nuværende regering har mindsket arbejdsudbuddet med op mod 11.000 personer, selv om mennesker lige er blevet fyret i coronakrisen. Det er den forkerte vej for Danmark. Jeg synes, vi skal finde en anden vej at gå, og derfor er jeg klar med at lægge vores mandater til, hvis de kan bruges, hvis regeringen er klar til andre forhandlinger også og omlægge kursen. Vi skal ud af krisen, ikke bare den sundhedsmæssige, men også sikre, at der er nye arbejdspladser, at der er kernevelfærd, og give danskerne økonomisk frihed og fremgang. Ud over familiernes økonomi er der en anden bekymring, der har fyldt meget de seneste år: vores helbred, familiernes helbred. Den bekymring bliver jo mindre, i takt med at vaccinerne bliver givet, men vi har også andre sundhedsmæssige udfordringer i Danmark, som ikke er væk om nogle måneder, hvor svaret ikke er en vaccine. Vi bliver ældre. Vi får flere kronikere. Vi mangler læger, og vi skal i højere grad tilbyde danskerne et mere nært sundhedsvæsen, som er uden bøvl for borgerne, når både regioner og kommuner spiller hovedroller i ens liv. Derfor skal jeg slutte mit indlæg i dag med bare at minde om, at vi snart og hurtigst muligt kommer i gang med forhandlinger om den nye sundhedsaftale – en sundhedsreform, som statsministeren jo gav mig håndslag på i åbningsdebatten skulle komme her i 2021. Den gamle VLAK-regering og Parti_F havde jo en aftale. Den faldt ved valget, men bredt i Folketinget og i interesseorganisationer anerkendte man jo, at der var brug for det her. Coronaen gør jo ikke, at nu må vi vente. Coronaen gør jo, at vi har et sundhedsvæsen, som skal kunne håndtere det her i fremtiden med langt flere kronikere og langt flere mennesker, der får brug for vores sundhedsvæsen. Så er den opfordring hermed også givet. **Minister**: Tak for det. Først og fremmest tusind tak for at melde sig så konstruktivt ind i forhandlingerne. Det vil vi glæde os til, og jeg er ikke i tvivl om, at vi kan skabe resultater sammen, også med Parti_D. Jeg er sådan set enig i, at mange af de reformer, vi har lavet igennem tiden på kryds og tværs af de politiske partier, har bidraget til at styrke Danmark. Men lige præcis det begreb, Ordføreren bruger, nemlig at slå revner, er vel også noget af det, der kendetegner nogle af reformerne. Hvis vi eksempelvis tager politiområdet, har den enorme centralisering, der er sket af politiet, vel sådan set ikke givet borgeren et bedre politi. Den har vel i virkeligheden bare drænet politiet for arbejdstimer i forhold til at være nær de borgere, som efterspørger politiet. Så reformer er ikke kun godt. Reformer skal laves klogt den her gang. **Spørger_Taler**: Jeg synes, det er en god idé altid at lave kloge reformer. Så er det jo også sådan, at det i forhold til den store reform af politiet – var det ikke tilbage i 2007 – er klart, at vi jo i dag kan se, at der har været nogle tendenser til centralisering, som der i øvrigt har været på en lang række andre politiske områder, og som er gået for vidt visse steder. Det tror jeg der har været en bred anerkendelse af her. Men hvis vi skal have råd til det, som vi har gjort nu, nemlig at få endnu flere betjente og skabe et stærkere politi, så skal vi jo sikre, at Danmarks økonomi har den styrke til, at vi kan lave de reformer også. **Minister**: Så langt, så godt. Centraliseringen har taget overhånd, og nogle af de reformer, der er gennemført, har været med til at dræne en del af yderområderne i Danmark for de fuldstændig afgørende kernefunktioner i forhold til at være et velfungerende samfund. Det skal vi så i gang med at rette op på. Men det gælder jo lidt bredere end som så, og jeg håber sådan set også, at vi på tværs af den politiske midte kan have en diskussion med hinanden om, om tidligere tiders krisepolitik altid har været den rigtige. For strammer man op på det forkerte tidspunkt, risikerer man at forlænge en krise; man risikerer, at man ikke styrker konkurrenceevnen, ikke højner produktiviteten, og at man ikke har den rigtige balance, også socialt i et samfund. Så risikerer man i virkeligheden at gøre krisen både længere og dybere. Og det er det, vi gerne vil undgå den her gang ved i højere grad at investere os ud af den her krise. **Spørger_Taler**: Der er bestemt tid til investeringer, og der er tid til at stramme op, alt efter hvilke situationer man står til. Når vi skal i gang med for alvor at sætte skub i Danmark igen, skal der nogle investeringer til, ja, men man skal måske også kigge på hele skatte- og afgiftsniveauet. Altså, man har jo set undersøgelser vise, at hvis man sænker selskabsskatten, er det godt for alle danskere. Det kunne vi jo også gøre. Det giver mere velfærd. Det giver mere velstand.
[92451] **Spørger**: Det bliver jo en bemærkning og ikke et spørgsmål. Der blev talt om frihed til borgerne osv. Nu er Færøerne selvfølgelig et meget andet samfund end Danmark, langt mindre osv., og det er nemmere at overskue, men vi har ikke haft nogen corona på Færøerne i meget lang tid, kun en kort periode i det sidste år, og man har aldrig givet myndighederne beføjelser til at bruge magt, det har kun handlet om anbefalinger og at give folk et eget ansvar. Det var en kommentar. **Medlem**: Jeg synes jo, det er et fantastisk eksempel på, at man faktisk godt kan håndtere en coronasmitte i samfundet med afstandskrav og anbefalinger til den sunde fornuft og gode opførsel. Selvfølgelig er Færøerne også begunstiget af at være en ø og et relativt isoleret samfund, og jeg går ud fra, at grænserne trods alt har været lukket i et eller andet omfang. Men det er jo et pragtfuldt eksempel. **Spørger**: Jeg synes faktisk, at folk, når man giver dem ansvar, så også tager ansvar, og det kan godt lade sig gøre. Selvfølgelig er omstændighederne som sagt helt anderledes i et lille samfund end i et stort, men folk følger også mere velvilligt anbefalingerne, når de er anbefalinger, og man får at vide, at det er ens ansvar. Så gør man det også mere velvilligt, end når det er et påbud om, at det skal man gøre, for ellers bliver man straffet. **Medlem**: Hvis man behandler folk som ansvarsløse, får man mere ansvarsløse borgere, og hvis man behandler dem som frie og selvstændigt tænkende, myndige, ansvarsfulde borgere, så får man også flere af dem, og det skal vi kæmpe for i fællesskab.
[106884] **Spørger**: Mange tak, og også tak til formanden for at udtale partinavnet. En særlig tak til Ordføreren, fordi du nævner et samarbejde med Grønland på sundhedsområdet. Faktisk kommer du mig i forkøbet, fordi det er noget af det, jeg kommer til at tale lidt om. Undskyld, hvis jeg bruger direkte tiltale. I Grønland er der dobbelt så stor dødelighed i forhold til kræftpatienter, og derfor er det enormt meningsfuldt at tale om, men spørgsmålet er selvfølgelig også: Hvordan kan vi samarbejde? Og hvor skal man lægge snittet? Så de spørgsmål vil jeg stille. Tak. **Medlem**: Jeg har jo altså ikke færdige svar på det her. Det er jo noget, vi skal have en drøftelse med hinanden om. Jeg har også set tallene. Og de udfordringer, vi oplever i det danske sundhedsvæsen, med mangel på medarbejdere, oplever man jo også i Grønland, måske endda endnu mere. Der er også noget demografi, som kommer til at udfordre i Grønland og allerede er i gang med at udfordre Grønland. Så mit forslag vil jo være, at vi intensiverer samarbejdet på det her område, vel vidende at det ikke er let at løse – det er det hverken i Danmark eller i Grønland. Men når jeg nævner det i min indledning, er det selvfølgelig også for at sende et signal om, at vi godt ved, at det her også er noget, resten af rigsfællesskabet er mindst lige så optaget af, som vi er her. **Spørger**: Mange tak. Det er jo i hvert fald en rigtig god start for at kunne svare på, hvordan vi kan samarbejde mellem Grønland og Danmark. I dag betaler vi ca. 138 mio. kr. for grønlandske patienter, som er på danske sygehuse, og det er jo et af de områder, man eventuelt kunne gå ind og kigge på, bl.a. i forhold til hvordan man kan sikre, at der er direkte adgang til kræftpakker i Danmark. Kunne man fra Parti_As side forestille sig, at det kunne være et af de områder? **Medlem**: Jeg synes ikke, at det ville være rigtigt at stå og lave en så konkret forhandling på kræftområdet i en debat af den her karakter, men det er klart, at kræftområdet er et vigtigt anliggende. Men jeg tør ikke sådan lige stå og skrive under på en specifik aftale.