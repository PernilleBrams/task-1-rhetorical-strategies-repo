[89356] **Spørger**: Tak for det, og tak for talen. En af de ting, som er positivt ved corona, tror jeg, er, at det er gået op for rigtig mange, hvor stor en styrke det er for Danmark i forhold til andre lande, at vi også har en stærk offentlig sektor. Den offentlige sektor kan ikke klare det alene; den har brug for den private sektor. Men lige nu er det også den offentlige sektor, som virkelig, virkelig hjælper os alle sammen. Og de offentligt ansatte, sosu'erne i ældreplejen og alle i sundhedssektoren, som har knoklet i spidsbelastning i alt for lang tid, fortjener for mig at se mere end bare tak. De har knoklet i mange år med nedskæringer, og nu har de knoklet endnu mere, og noget af det, de kræver i de kommende offentlige overenskomstforhandlinger, er også, at de kommer til at se et lønløft ( Formanden (Henrik Dam Kristensen): Tak), som... Så kan statsministeren sikkert regne ud, hvad mit spørgsmål vil være. **Medlem**: Jamen jeg kan desværre ikke svare på spørgsmål, når jeg ikke kender indholdet – nej, spøg til side; jeg ved, hvad det er, Taleren gerne vil spørge til. Jeg har meget stor sympati for, at der er store grupper i samfundet, der ønsker højere lønninger – selvfølgelig har jeg det. Jeg blander mig ikke i overenskomstspørgsmål, vil jeg gerne sige indledningsvis, og derudover vil jeg sige, at jeg gerne vil advare imod, at vi tager nogle grupper ud og fremhæver dem frem for andre. For jeg anerkender fuldt ud, at der er et meget stort pres på en del sygehusafdelinger, og det rammer eksempelvis sosu'er, sygeplejersker og læger meget. Men det gælder jo for rigtig mange grupper i det danske samfund, at man er hårdt presset i den her tid, i øvrigt både offentligt og privat. **Spørger**: Det er jeg fuldstændig enig i, og når jeg fremhæver de enkelte grupper – som jeg så ikke nåede at færdiggøre før – er det jo, fordi det også er nogle af de grupper, som historisk er indplaceret på et lavere lønniveau end andre, og det har det efterslæb, både at de er lavere lønnet end andre grupper med lige så lang uddannelse og lige så stort ansvar, men jo også at vi har en kønsmæssig skævhed på vores arbejdsmarked, altså at vi har ulige løn. Og det er, fordi der engang for mange år siden blev truffet en beslutning om, at kvindefagene var mindre værd end mandefagene så at sige, og det er jo det, nogle af de her grupper beder om bliver gjort op med. I forståelsespapiret siger vi sammen, at der skal ske noget nyt i måden at tilgå de offentlige overenskomstforhandlinger på i forhold til tidligere. Hvordan kommer vi til at se det i de overenskomstforhandlinger, som starter snart? **Medlem**: Altså, jeg synes, der skal være en respektfuld tone, både op til, undervejs og efter de offentlige overenskomster. Det er forhåbentlig det, vi allerede nu er i gang med at levere, for forberedelsen til de offentlige overenskomster er jo i fuld gang. Vi kan ikke mærke det på grund af coronaen, men de er i fuld gang. For mig handler det egentlig først og fremmest om at være ordentlig i det samarbejde, der er, hvad angår arbejdsmarkedets parter, i en overenskomstsituation. Men helt grundlæggende har jeg meget stor respekt for den danske arbejdsmarkedsmodel og ønsker jo derfor heller ikke en politisering af lønspørgsmålet.
[114442] **Spørger**: Jeg er enig med Ordføreren i spørgsmålet omkring de danske ældre, men jeg tillader mig, eftersom Parti_G både har et rødt og et grønt ben, at springe over i den grønne lejr, nemlig til spørgsmålet om vores fælles hav. Vi har jo et hav i Danmark, som visse steder er helt dødt. Der er steder, hvor man skal efterlyse en fisk, hvis man f.eks. skal fange en torsk. Det er graverende. Det er et kæmpe problem, og nu har jeg hørt, at hr. Magnus Heunicke udnævner sig selv til havets minister, og jeg vil bare spørge, om det er hr. Pelle Dragsteds oplevelse, at regeringen håndterer havets problemer seriøst nok. **Medlem**: Det synes jeg desværre slet ikke, og det er der mange eksempler på. Det seneste er jo det her, der virkelig er, synes jeg, en skandale, omkring det, der sker nede ved Agersø Sund, altså ved Skælskør. Her har havets minister – selverklæret – været ude med armene over hovedet og sige: Nu stopper vi importen af olieholdigt spildevand. Jeg var også selv ude med armene over hovedet, for jeg troede jo på, hvad ministeren sagde. Så går der en måned, og nu finder vi ud af, at det ikke passede. Importen fortsætter. Udledningerne af det her beskidte vand i et sårbart havmiljø fortsætter, og det synes jeg er et meget godt eksempel på, hvordan regeringen håndterer det her område, og det synes jeg virkelig er bekymrende. **Spørger**: Der er jo yderligere et element, der er bekymrende, i forhold til vores fælles hav. Det er spørgsmålet om, om vi får den regulering af landbruget, der er brug for. For det er rigtigt, at olieudslip er et problem og der er problemer med spildevand, men den helt store udfordring for vores fælles hav er jo det kvælstof, der kommer i vores åer og vandløb, og som faktisk betyder, at vi reelt har døde indre fjorde og andet. Hvad tror partilederen vi kan komme i mål med i forhold til regeringen og regulering på landbrugsområdet? **Medlem**: Der kan jeg godt være bekymret. For det, jeg nogle gange oplever med den her regering, er, at der er nogle snævre interesser, særlig måske hos det, man kunne kalde det industrielle landbrug, som har meget stor indflydelse på regeringens politik, altså at der måske bliver taget det hensyn frem for hensynet til alle dem, der gerne vil have et levende hav og godt kunne tænke sig, at man kunne gå ned at fange en torsk eller en rødspætte, ligesom man kunne, da jeg var barn. Jeg er bekymret for, om vi bare skal se vores have blive ved med at dø. Det må jeg sige.
[106908] **Spørger**: Tak for det. Det undrede mig egentlig lidt, at man bruger næsten hele sin taletid på at tale om nogle andre, når man nu har lejligheden til at lægge sin egen politik frem. For det er vel den, vi skal tage udgangspunkt i og diskutere? Derfor kunne jeg godt tænke mig at spørge om noget, både lidt nysgerrigt, men også lidt håbefuldt: En af de udfordringer, vi har udpeget i regeringen som en af de mest afgørende at finde nogle løsninger på, er potentialegruppen eller restgruppen eller de 40.000-45.000 unge, som hverken er i gang med uddannelse eller arbejde. Er det et område, hvor SF kunne se sig selv indgå i et samarbejde, og vil SF være med til at diskutere en mere praktisk folkeskole, nogle ændringer af ungdomsuddannelserne og i det hele taget et opgør med den ulighed, som det her tal jo i virkeligheden dækker over? **Medlem**: Jeg synes, det er lidt interessant. Nu hørte jeg Taleren tidligere brokke sig lidt over spørgsmålene, og nu brokker Taleren sig over min tale. Men fred være med det. Min pointe med min tale var netop, at hvis vi skal få de 45.000 unge til bl.a. at søge ind på velfærdsfagene, på de faglige uddannelser og på andre uddannelser, forudsætter det jo også, at de kan se, at det er attraktivt på den lange bane. Jeg er ikke i tvivl om, at vi er nødt til at kigge på folkeskolen. Jeg mener, at vi er nødt til at kigge på ungdomsuddannelserne. Jeg mener, at vi skal have flere væk fra det traditionelle almene gymnasium og over i både erhvervsuddannelserne og i virkeligheden måske også over i hf'en. For det, at vi hele tiden siger, at folk skal på det almene gymnasium og videre på de lange videregående uddannelser, mener jeg er en fejl i forhold til fremtidens arbejdsmarked og det, vi har brug for. **Spørger**: Nu kom vi da allerede nogle skridt videre i forhold til noget mere konkret. Jeg brokkede mig da bestemt ikke over talen; jeg undrede mig bare over, at man disponerer sin taletid, så det mere handler om nogle andre end den politik, man selv står for. Der var gode takter i forhold til det her med ungdomsuddannelserne. Jeg tror klart, at der er nogle af de her unge, der ville have allerbedst af at få lov til at komme ud på en arbejdsplads og gå og arbejde og være en del af et arbejdsfællesskab, men selvfølgelig har vi også behov for at finde en vej i uddannelsessystemet for mange af de her unge. Fgu'en virker fint, men vi skal også gøre noget i forhold til ungdomsuddannelserne. Vil SF så måske også være med til at kigge på økonomien ungdomsuddannelserne imellem, så vi måske i højere grad fik fundet nogle gode rammer for f.eks. erhvervsuddannelserne? **Medlem**: Bestemt. Altså, jeg synes jo, at vi skal kigge på folkeskolen. Jeg tror, at noget af det, man f.eks. gør i Faaborg-Midtfyn Kommune, er yderst interessant. Nogle af de unge, der er skoletrætte og ikke passer ind i en almindelig folkeskole, sørger man for kommer ud på en lokal virksomhed en dag om ugen, og derved får de noget inspiration og energi til at være der. Det tror jeg er vigtigt. I forhold vores ungdomsuddannelser er vi i den grad også nødt til at prioritere vores erhvervsuddannelser langt højere i dag. De har et lavt taxameterniveau, og det betyder jo også noget for lærerniveauet, altså, vi er også nødt til at øge deres uddannelsesniveau. Vi kigger gerne på det, for vi ved jo, at fremtidens arbejdsmarked fordrer, at vi skal have flere folk, der bliver faglærte, flere folk, der vælger velfærdsuddannelserne. Det var også det, min tale handlede om.
[101066] **Spørger_Taler**: Tak for det, formand. I søndags stod vi op til fuldstændig forfærdelige billeder fra den ukrainske by Butja – en by, mange af os nok ikke havde hørt om før. Putins soldater har trukket sig tilbage, de har efterladt død og ødelæggelse. Nu ligger der lig af civile mennesker i gaderne. De er blevet skudt, nogle af dem med hænderne bundet på ryggen, og der er også rapporter om massegrave. Butja er en by, der ikke ligger særlig langt væk, det er ikke særlig langt væk fra vores gader, fra vores hjem, fra vores familier. Det er uhyrligt, og det er dybt foragteligt. Først og fremmest er det en tragedie for de mange mennesker, for de familier, som nu skal begrave deres kære, hvis de ellers kan finde dem, og billederne fra Butja får i hvert fald mig til at tænke på nogle af de absolut mørkeste billeder, mørkeste kapitler i Europas historie, som vi alle sammen har talt om vi ikke troede vi skulle opleve igen i vores levetid. Vi kommer ikke til at glemme, hvad der er sket i Butja, og hvad der er sket i andre byer i Ukraine, og alle de ansvarlige skal stilles for en krigsforbryderdomstol. Den frie verden må og skal fordømme de forbrydelser, som er begået. Krigen har nu varet i over en måned, og ødelæggelserne og elendighederne bliver kun værre og værre hver eneste dag, og det rejser selvfølgelig igen og igen spørgsmålet om, hvad vi stiller op med Putins Rusland. Hvordan reagerer vi på hans invasion af et land, hvordan reagerer vi på hans trussel mod Europa, på hans trussel mod os? I Danmark har vi blandt flere andre initiativer reageret ved at indgå et nationalt kompromis om dansk sikkerhedspolitik. Det er en aftale, som vil styrke vores forsvar, det er en aftale, som vil sikre, at vi er stærkt forankret i de alliancer, som er med til at skabe tryghed, stabilitet og frihed i Europa. Nu er det ved at være en måned siden, vi indgik det nationale kompromis, og en væsentlig del af den aftale er, som vi har talt om tidligere, at Danmark skal være uafhængig af russisk gas. Vi skriver helt præcist, at regeringen og aftalepartierne er enige om hurtigst muligt at drøfte konkrete tiltag med afsæt i et kommende energi- og forsyningsudspil. Det vil sige, at i lyset af den eskalering, der sker på slagmarken i Ukraine, haster det med en ambitiøs plan, og derfor vil jeg bare gentage min opfordring til at sætte fart i det arbejde, og jeg ser frem til det, som regeringen præsenterer her efter påske. Så vil jeg understrege, at jeg ikke mener, at arbejdet er gjort med at træffe nogle vigtige beslutninger om mere havvindenergi og andre initiativer, som får effekt på lang sigt. Vi har brug for at udfase russisk gas, vi har brug for at gøre det nu og ikke om flere år, og hvis krigen fortsætter på den måde, vi har set det i Butja, kan jeg kun se for mig, at alle europæiske lande bliver tvunget til at fremrykke planerne for udfasning af russisk gas nu. Det er en massiv opgave, den skal vi være forberedt på i Danmark, og jeg håber, at vi kan mødes på tværs af Folketinget for at tage fat på den opgave snart. Tak for ordet. **Medlem**: Jeg er jo glad for, at vi er så mange partier i det danske Folketing, der bakker op om NATO-samarbejdet og den indsats, der bl.a. foregår i de baltiske lande lige nu. Der er ingen tvivl om, at det er vigtigt, og vi bakker derfor også op om, at vi sender 800 soldater af sted, hvilket jeg også ved at Parti_B gør. Men skal NATO's fokus i fremtiden – det er i virkeligheden et åbent spørgsmål – ikke være vores territorialforsvar? Er det ikke der, NATO i virkeligheden skal bruge de fleste ressourcer, i stedet for at kigge på angrebskrige rundtomkring i verden, altså fokusere på at forsvare vores territorium? Hvad siger Parti_B til det? **Spørger_Taler**: Det er jo den omstilling af det danske forsvar, som vi skal igennem, og det er det forhåbentlig også for NATO's vedkommende. Man kan jo sige, at verden har ændret sig, og betydningen af et stærkt territorialforsvar er meget, meget tydelig nu. Det har Putins invasion sørget for. Men man skal ikke afvise, at det kan være nødvendigt at tage ansvar i andre dele af verden. Vi gjorde det for år tilbage, da vores vigtigste allierede, USA, blev angrebet fra Afghanistan. Der var vi med til at tage ansvar for en NATO-allieret. Det er sådan, det er at være med i NATO. **Medlem**: Jeg er glad for, at Parti_B også har fokus på territorialforsvar. Det tror jeg simpelt hen bliver fremtiden og det, vi selv skal investere i, når vi diskuterer en forsvarsaftale i Danmark. Noget af det, vi har fokus på, er også hele spørgsmålet om cybersikkerhed. Jeg ved godt, at der er nogle, der synes, det er lidt morsomt, men det er jo faktisk der, vi som et meget digitalt land virkelig er følsomme. Hvad ser Parti_Bs formand som udsigterne i forhold til at investere i cybersikkerhed? **Spørger_Taler**: En prioritering, vi absolut bringer med os ind i forhandlingslokalet, når vi skal til at tale om det næste forsvarsforlig, er cybersikkerhed, men det er også hele Arktisområdet, og det er hele spørgsmålet om værnepligt. Der er mange ting, som vi kommer til at tale om. Og når vi er et gennemdigitaliseret land – og det er vi jo, selv om det kan godt være, at vi en gang imellem synes, at der er knas med det, men når vi sammenligner os med stort set alle andre lande, er vi meget, meget langt fremme – betyder det bare også, at vi er afsindig sårbare, netop fordi vi er så effektive på den front. Så med hensyn til cybersikkerhed er vi voldsomt bagefter.
[92411] **Spørger**: Tak for det. Det er besluttet, at der skal sættes en militær radar op på Færøerne, og planen er vel modtaget af de færøske politikere, i hvert fald i princippet. Men radaren skal sættes op på et fjeld, hvor der står en masse Huaweiudstyr såsom antenner og andet udstyr. Huawei er jo bandlyst i mange NATO-lande. Kan statsministeren og formanden for Parti_A se nogle problemer ved, at en vigtig del af NATO's fødekæde af informationer står placeret mellem en masse Huaweiudstyr? **Medlem**: Jeg vil sige helt generelt – og man kan sige, at vi lidt vender tilbage til den diskussion, jeg havde lidt tidligere med en anden spørger – at det i mine øjne, både som formand for Parti_A og som statsminister, er vigtigt, at kommunikation betragtes som en del af infrastrukturen og dermed den kritiske infrastruktur og dermed i dag også som sikkerhedspolitik. **Spørger**: Skal jeg forstå det sådan, at statsministeren og formanden ser det som et potentielt problem, at radaren står der, hvor der er en masse Huaweiudstyr? Det er jo sådan, at Norge, Storbritannien og USA jo enten har bandlyst Huawei eller forbyder deres udstyr tæt ved alle militære installationer. Kan det føre til, at der kommer et krav om, at Huawei skal udskiftes på Færøerne, og hvis ansvar er det så i så fald? **Medlem**: Altså, jeg skulle til at sige igangsat, at vi har igangsat, men det er faktisk mere korrekt at sige, at vi har videreført den tidligere borgerlige regerings arbejde med at sikre en stærkere lovgivning, hvad angår investeringer – og kritisk infrastruktur i det hele taget. Og det lovgivningsarbejde håber vi på snart kommer på plads, og dermed har vi også et tilstrækkelig godt grundlag for at kunne vurdere enkelte spørgsmål, som eksempelvis er rejst i Folketingssalen her i dag.
[89398] **Spørger**: Tak. Vi er mange, der mener, at processen omkring rigsretssagen mod Inger Støjberg har været lidt uværdig, præget af politisk strategi – der har været mange lækager – og at det er en proces, som måske ikke skal køre på den måde, at vi som folketingsmedlemmer skal afgøre, om en af vores kolleger skal for en rigsret, men at vi måske skal have en anden type instans, en juridisk instans, f.eks. en forfatningsdomstol, som kunne tage sig af den type spørgsmål, så det ikke bliver sådan en type proces, som det har været her på Christiansborg. Vil partilederen være med til at undersøge muligheden for, om vi kunne gøre det på den måde? **Medlem**: Jeg har det sådan, at hele rigsretssagssystemet jo egentlig er noget rod. I bund og grund er det noget rod, at vi skal sidde og agere anklagemyndighed i Folketinget. Det synes jeg det er. Problemet er jo lidt, hvordan vi lige skulle lave det om med det, det ville kræve, og hvis vi skal ud i grundlovsændringer og sådan noget, har det nok lidt lange udsigter. Men måske kan vi finde andre måder at håndtere det på, så vi ikke skal ud i det her, hvor vi sidder og agerer anklagemyndighed, hvilket jeg i bund og grund ikke bryder mig om, men jeg anerkender jo, at det er det redskab, der er i loven, men jeg synes jo ikke, det er at foretrække, at det er sådan, det foregår. Jeg synes ikke, det skal være politikere, der gør det. **Spørger**: En anden sag er, at jeg havde en debat med en af partilederens kolleger, Niels Flemming Hansen, her på News i fredags. Han havde fået den glimrende idé, at når vi efterhånden bliver vaccineret, må de, der er vaccineret, gerne komme ind til fritidstilbud og kulturtilbud og oplevelsestilbud. Det er jeg meget, meget enig i. Grunden til, at vi var sat op imod hinanden, var, at vi i Parti_I mener, at hvis du kan fremvise en af sundhedsmyndighederne godkendt negativ coronatest ved indgangen, eller du kan påvise, at du har antistoffer i blodet, fordi du har haft corona, så skal du også kunne komme ind, så man ikke ekskluderer nogen, som faktisk ikke smitter andre. Hvad tænker partilederen om den diskussion? **Medlem**: Partilederen tænker jo, at hans ordfører sikkert har haft ret i det, han har sagt. Bare lige for at holde fast i det her med coronapas og vaccinepas osv. vil jeg sige, at jeg jo synes, det er en rigtig god måde at få startet noget op i en overgang. For på et tidspunkt vil så mange jo være vaccineret, at der måske ikke er så meget brug for det. Jeg har det nemlig sådan, at selv om jeg ikke kan noget, kan andre godt få lov til det. Sundhedsmyndighederne skal selvfølgelig godkende det, fordi det skal være rigtigt og det skal være sikkert, og måske smitter man, selv om man er osv. ... Alt sundhedsmæssigt skal vi have styr på, men hvis der er styr på det, så lad os da give den mulighed for, at vi kan åbne mere op, hvis der ikke sker noget ved det og folk er vaccineret. Det er jeg da sådan set klar til.
[101084] **Spørger**: Tak for det. Ordføreren har sagt, at hverken de stigende priser, styrkelsen af forsvaret eller udgifterne til de ukrainske flygtninge må koste på velfærden. Det er jo let nok at sige, men så må det jo koste et andet sted. Og det får mig til at spekulere på – igen – hvor folkesocialister eller socialister tror pengene kommer fra. Kan Ordføreren fortælle mig, hvor socialister tror pengene til velfærd kommer fra, når de er brugt på noget andet? **Medlem**: Jeg er simpelt hen ikke sikker på, at jeg forstår fru Pernille Vermunds spørgsmål, for jeg hører jo Taleren igen og igen sige, at vi jo bare kan fyre et antal medarbejdere – er det 10.000 eller 100.000? – og så kan vi stadig væk gør det samme i den offentlige sektor. Det betyder så, at det er sygeplejersken, politibetjenten, soldaten, eller hvem det nu er, vi skal fyre i den offentlige sektor, og så vil vi alle sammen blive rigere. Jeg mener, det skaber et fattigere samfund. Jeg mener, at velfærden er forudsætningen for, at vi har en stærk privat sektor. Hvis det, Pernille Vermund spørger mig om, er, om vi stadig væk skal have en privat sektor, så er svaret ja. Jeg tror aldrig, at jeg har været imod den private sektor – men jeg forstod simpelt hen ikke spørgsmålet. **Spørger**: Så prøver jeg igen. Hvis man bruger penge på velfærd, hvis man bruger penge på ukrainske flygtninge, og hvis man bruger penge på styrkelse af forsvaret – flere ting på én gang – hvor skal de penge så komme fra? Altså, Taleren siger, at det ikke må gå ud over velfærden, at vi styrker forsvaret. Det må ikke gå ud over velfærden, at vi tager ukrainske flygtninge hertil. Hvor skal pengene komme fra, hvis ikke det skal gå ud over velfærden? **Medlem**: Det er jo derfor, det er så godt, at dansk økonomi er så robust og solid, som den har været. Det har den bl.a. været, fordi SF har taget et økonomisk ansvar gennem mange år og været med til at sørge for, at der er et råderum i dansk økonomi. Der er penge til at sørge for velfærden og til at løfte forsvaret. Det ville Taleren jo vide, hvis hun havde læst den aftale, vi har lavet i Statsministeriet. Det er rigtigt, at vi kommer til at lave et underskud på de offentlige finanser, men jo ikke på den lange bane, for allerede i 2035 er der et overskud på de offentlige finanser på grund af det råderum, vi har skabt.
[101130] **Spørger**: Jeg kommer ikke til at spørge til hr. Sikandar Siddiques holdning til vold og alt muligt andet, men måske hr. Sikandar Siddiques egen politiske sådan, hvad kan man sige, opvågnen eller udvikling. Jeg tror sådan set, vi kan være fuldstændig enige i den kritik, vi har i fællesskab, af Parti_A, men Ordføreren har jo selv været medlem af Parti_A indtil for relativt nylig. Så hvad skete der, hvad var det i Parti_As politik, der gjorde, at Ordføreren ikke ville være med længere? **Medlem**: Det er et fantastisk spørgsmål – fantastisk spørgsmål. I 2009 – det er meget længe siden, jeg har været socialdemokrat – meldte jeg mig som 22-årig ud af Parti_A. Jeg skrev et brev til den daværende formand Helle Thorning-Schmidt, og jeg skrev: Kære Helle. Jeg melder mig simpelt hen ud af Parti_A, fordi jeg ikke kan stå inde for jeres højredrejning på udlændingeområdet. Det var i 2009. Så var jeg ikke medlem af noget parti i 10 år, og så kender I resten af historien. **Spørger**: Så vil jeg bare opfordre Taleren til at få ændret sin Wikipediaside, hvor der står, at det var indtil år 2018, hvilket i hvert fald fik mig til at undre mig lidt over, at man kunne være med så langt på rejsen og så stå med de holdninger, som vi jo langt hen ad vejen deler nu. Så den opfordring skal lyde herfra. **Medlem**: Jeg kan sige, at det simpelt hen er faktuelt forkert. Det var i 2009, jeg meldte mig ud af Parti_A, og så har jeg ikke været medlem af noget parti i 10 år, og så meldte jeg mig ind i Parti_I, og så kender I resten af historien.
[92396] **Spørger_Taler**: Mange tak til formanden for det. Grønland skal have en ny regering, ny naalakkersuisut, og det sker, efter at Inuit Ataqatigiit for en uge siden vandt en sneskredssejr, en historisk politisk sejr, og mens vi er samlet her, foregår forhandlingerne hjemme i Grønland om en ny regeringskoalition. I rigsfællesskabet har vi et iboende dilemma: Man skal i Danmark give slip for at kunne bevare rigsfællesskabet. Sammen bør vi derfor også have en interesse i at styrke uddannelsesniveauet og erhvervsudviklingen i Grønland. Det er to afgørende faktorer for at sikre Grønlands udvikling – en udvikling, som man fra dansk side ikke skal frygte, men tværtimod understøtte. Mange, der har fulgt med i valgkampen, har måske bemærket, at de danske medier har rapporteret om, at det grønlandske valg primært handlede om selvstændighed. Det er ikke retvisende. Valget handlede også i høj grad om Kuannersuit, Kvanefjeldet, det handlede om velfærd, og det handlede om det nære. Det handlede om, hvorvidt vi kan skaffe hjælp til udsatte børn og personer med handicap, om, hvordan vi skaber bedre og mere uddannelse til vores unge, og om, hvordan vi forbedrer folkesundheden i Grønland og sørger for en værdig alderdom for ældre. På vælgermøder rundtomkring i landet i Grønland spurgte befolkningen ind til de velfærdsudfordringer, som de oplever: stigende ulighed, hvordan man kan være med til at forebygge seksuelle overgreb, vold og selvmord, og hvordan man kan få flere i arbejde. Det er den velfærd, som rigtig mange spurgte ind til på vælgermøderne, og som valget også handlede om. Som Inuit Ataqatigiit har gentaget her i Folketinget og også derhjemme i Grønland, står vi desværre i en velfærdskrise, og vores prioritet er at få løst den opgave. Det er det, som vælgerne har stemt på, og ikke løfter om selvstændighed i morgen. Den kommende regering i Grønland er en del af den nye generation af politikere, som jeg også selv er en del af. Vi er børn af hjemmestyret, vi er børn af selvstyret, og vi har aldrig kendt andet end ønsket om at ville være herre i eget hus. Med andre ord er vi netop også produkter af vores tid, og jeg håber, at vi vil se en mere løsningsorienteret, men også en mere grundig og en mere klar holdning til, hvilken vej vores land skal gå, og hvilken vej rigsfællesskabet skal gå, både hver for sig, men også i fællesskab. Vi hører det nok ikke så ofte, men rigsfællesskabet er i virkeligheden en model, som er en rollemodel for mange andre lande, og som oprindelige folk kigger til som det gode eksempel. På mange måder har vi et fællesskab til gensidig glæde, og derfor giver valget også optimisme, og det giver håb. Inuit Ataqatigiit er bevidst om sit ansvar og de opgaver, men vi mener også, at vi er de rette til at løse den opgave. Qujanaq – mange tak. **Minister**: Tak for det, og tusind tak for den indledende tale her ved partilederdebatten i dag. Jeg vil nøjes med ikke i substans, men i form, i korthed at ønske et stort tillykke med valget og med valgresultatet og ønske det bedste for de forhandlinger, der pågår lige nu i Grønland, og selvfølgelig også udtrykke mit meget, meget store håb om et fortsat både tæt, fortroligt og nært samarbejde. Så stort tillykke til partiet med et meget, meget flot valg. **Spørger_Taler**: Mange tak til statsministeren, mange tak for det. Nu er det jo en uge siden, der var valg, og jeg har egentlig ventet lidt på sådan en officiel lykønskning fra statsministeren, så det håber jeg selvfølgelig også at man vil give officielt til Inuit Ataqatigiit, særlig når vi ser på, at statsministeren er minister for rigsfællesskabet. Og ja, vi håber bestemt også på, at vi kommer til at få et rigtig godt samarbejde. Det er jeg sikker på vi også nok skal finde nogle gode veje til. **Minister**: Jeg glæder mig bestemt til at kunne ønske officielt tillykke, men det er klart, at vi jo afventer resultatet af forhandlingerne, og at der er et, kan man sige, officielt resultat deraf. Jeg er i øvrigt meget enig i de ord, der falder, både i store dele i forhold til rigsfællesskabet, men også i forhold til hvad det er for udfordringer, det grønlandske samfund står over for. Vi har jo i dag et meget, meget tæt samarbejde, og det bør vi også have i fremtiden. Som sagt ville jeg i dag egentlig nøjes med at ønske tillykke. **Spørger_Taler**: Mange tak. En vigtig grundpræmis for det her gode samarbejde, som jeg både hører at regeringen gerne vil, og som jeg også tænker at vi gerne vil i Grønland, er jo, at vi ved noget mere om hinanden. Nu er der gået 68 år, fra Grønland gik fra at være en koloni, til at vi i virkeligheden arbejder på at få en større bevægelsesfrihed, kan man sige, sådan rent politisk. Så behovet for mere viden i folkeskolen, behovet for mere viden i medierne, også når der ikke er et valg, og når der ikke er skåltaler, kunne jeg rigtig godt tænke mig at se taget op i Danmark, og det tænker jeg er noget, vi skal arbejde videre på.
[106910] **Spørger**: Tak for det. Jeg vil gerne spørge ind til noget af det, som SF og Parti_K indtil nu i hvert fald har været enige om. Og det er klart, at når man taler om et parti, der hedder Parti_E og et andet parti, der hedder Parti_K, så er der rigtig meget, vi ikke er enige om, men der er noget, som vi har været enige om, og det har været forholdet til magthaverne og også offentlighedsloven. Vi har i begge partier i sidste valgperiode af skiftende omgange forsøgt at få mere åbenhed i forvaltningen og at få ændret offentlighedsloven. Vi havde ikke et flertal, og det har vi heller ikke den her gang, men vil SF også i denne valgperiode sammen med Parti_K og andre partier, der deler den dagsorden, køre på og fortsætte med at prøve at få indflydelse på, at vi får mere åbenhed i forvaltningen? **Medlem**: Se, det her er jo rigtig vigtigt, for mange af de udfordringer og problemer, vi har haft med parlamentarismen, ville måske være mindre, hvis vi kunne se magthaverne efter i sømmene. Så jo, jeg mener, at offentlighedsloven skal ændres. Vi opsagde jo forliget før valget i 2019, og efter valget var der faktisk ikke flertal for offentlighedsloven, for det var alene Parti_A og Parti_B, der fastholdt det. Men så smuttede Parti_D desværre fra det og valgte at gå tilbage ind i folden med Parti_B og Parti_A og derved ikke være med til at ændre på offentlighedsloven. Det var ærgerligt, for det havde vi gerne set. **Spørger**: Det er jeg rigtig glad for, og partilederen siger nærmest en til en det, som jeg ville følge op med, nemlig at når vi taler om tilliden i vores samfund, som også har været rejst tidligere, så er jeg fuldstændig overbevist om, at det har betydning for tilliden i samfundet, at man kan føle sig tryg ved, at det, der foregår, foregår efter bogen. Og jeg kan godt forstå, når man sidder som minister, at man har lyst til og brug for, at der er noget rum, som ikke alle kommer ind i, altså noget arbejdsrum, hvor man også kan lave nogle kladder og nogle skitser, som alle ikke behøver at se. Men vi er langt derfra, og derfor er jeg glad for, at i kampen for en mere tillidsbaseret samfund vil SF fortsætte den dagsorden. **Medlem**: Jamen vi vil være med til at ændre offentlighedsloven. Jeg mener også, det er vigtigt, at man f.eks. omkring Økonomiudvalget og Koordinationsudvalget og andre steder har mulighed for netop at have et lukket rum og diskutere forskellige løsninger. Det er en forudsætning for, at en regering faktisk kan mødes og i virkeligheden også komme med nye initiativer. Men når det så er sagt, mener jeg, at der er meget mere, som offentligheden har krav på at få aktindsigt i, også de forskellige muligheder, der f.eks. kan være på bordet, når man træffer en konkret politisk beslutning. Så må man jo stå på mål for det, for det er jo netop en politisk beslutning.
[89373] **Spørger**: Mange tak, og tak for talen. I de sidste par uger er der flere prominente DF'ere, som har været ude at rose Englands udgang af EU; det skal være et forbillede for daxit, hører vi, hvor Danmark på samme måde skal udtræde af EU-fællesskabet, kan vi forstå. For kort at opsummere konsekvenserne af brexit, skal det nævnes, at det koster, hvad der svarer til 26 gange det britiske bidrag til EU. Bl.a. har England været nødt til at ansætte 50.000 toldere, hvilket er mere, end hvad der er ansat i hele EU-systemet. Det svarer til 4.000 toldere og en udgift på 260 mia. kr., hvis man oversætter det til danske forhold. Er det noget, som får DF til at genoverveje deres modstand mod EU? **Medlem**: Jamen altså, det er jo sjovt med de der pengestørrelser, ikke? Nu har vi lige haft et år, hvor vi skal betale, så vidt jeg ved, 4,5 mia. kr. ekstra om året til EU. Det har der ikke været så forfærdelig meget debat om. Så siger man: Men hvad ville det dog koste, hvis ikke vi havde den tilknytning, præcis som vi har den nu? Vi har en ambition om, at Danmark skal være et frit land. Danmark skal regeres af danskere her i Folketinget. Det er de beslutninger, vi træffer her i vores eget fællesskab, der er afgørende for, hvordan det danske folk udvikler sig. Så er vi selvfølgelig påvirket af omverdenen og skal samarbejde med omverdenen og gerne have så stor grad af frihandel som overhovedet muligt; men grundlæggende går vi jo ind for, at demokratiet udfoldes her og ikke i Bruxelles. For os er det her jo i første omgang mere en frihedskamp, end det er en økonomisk diskussion. **Spørger**: Men hvis det skal koste Danmark relativt lige så meget, som det har kostet England at træde ud, altså i hvert fald milliarder af kroner for overhovedet at komme ud, plus at vi kommer til at miste rigtig, rigtig mange penge på samhandel, hvilke samfundsområder skal de penge så tages fra? **Medlem**: Jeg vil meget gerne se de regnestykker, og dem kan vi tage en lang diskussion om, men det tror jeg ikke at to gange 30 sekunder er nok til. Altså, for os handler det i første omgang om en frihedskamp, som jeg siger. Danmark skal være et selvstændigt land; det er i Danmark, vi træffer vores beslutninger. Og det er klart, at det altid har nogle konsekvenser at tage et valg. Der er også nogle fravalg, når man gør det. Men det er klart, at det jo så er de konditioner, vi skal diskutere – hvordan kan det udarte sig, og hvordan kan vi i praksis løse det, så vi når frem til det? Jeg synes, det er en utrolig interessant aftale, briterne har fået, og den ser ud til at være bedre end den, mange troede briterne ville få i forhold til brexit.
[106900] **Spørger**: Jeg vil gerne høre, hvad hr. Lars Løkke Rasmussens tanker så er i forhold til at løse det helt åbenlyse problem med organdonation. For det rejser jo den grundlæggende diskussion om, hvem der har adkomsten til vores krop, når vi dør. Er det staten? Eller er det den enkelte? Er det familien? Jeg kan ikke med mig selv – og jeg har slet ikke engang prøvet med mit parti endnu, så det kommer først i anden række – finde ud af, hvad det rigtige er. Nu har Ordføreren jo i den grad haft indflydelse på dansk sundhedspolitik igennem mange år. Noget er gået godt, noget venter vi stadig væk på. Men har Ordføreren et bud på, hvordan vi håndterer problemet med de manglende organer? Så tror jeg da, det ville befordre diskussionen frem for bare at bede om en debat. **Medlem**: Ja, jeg har et bud. Det er så mit personlige bud. Mit parti har ikke endnu en fastlåst position på det. Jeg tror måske i virkeligheden også, at vi burde have den tilgang til politik en gang imellem, at vi godt tør eje et problem et stykke tid uden at have den endegyldige løsning. Jeg går personligt ind for formodet samtykke, og det er ikke, at staten ejer ens organer. Det er en slags formodningsregel om, at folk, hvis de ellers havde taget aktivt stilling, nok var endt der. Det går jeg selv ind for. Men der er jo mange skridt, man kan tage på vej derhen. Man kan indføre en eller anden form for obligatorisk stillingtagen – der kan være mange skridt. Men hvis ikke man diskuterer det, fordi man måske måtte blive berøringsangst over for nogle af de her svære debatter, så finder man jo i hvert fald aldrig en løsning. **Spørger**: Eller kunne man måske begynde at tænke mennesket som andet end bare et individ? Måske kunne man også indtænke familien i en større sammenhæng, altså sådan at man turde, hvis et menneske bliver ramt af livstruende sygdom, opfordre til, at det er en samtale, man er nødt til at tage. Altså, hvad er perspektivet i det? Kunne man måske ovenikøbet gå derhen, hvor man siger, at hvis den afdøde ikke har taget stilling til spørgsmålet, jamen så har familien en indflydelse? Altså, jeg ville synes, det var relevant, at vi begyndte at inddrage de mennesker, som vi jo deler alle andre dele af tilværelsen med, både de glædelige og de smertefulde, i de her spørgsmål, når den enkelte ikke har gjort det op med sig selv, frem for at vi bare siger, at der er formodet samtykke, og at staten får ret. **Medlem**: Det allerbedste ville jo være, hvis vi alle sammen, mens vi var i live, tog personligt stilling. Det har jeg f.eks. selv gjort. Det er måske ikke så sandsynligt, at jeg efterlader mig noget særlig brugbart, men derfor har jeg nu alligevel taget stilling. Jeg forholder mig til virkelighedens verden, og vi har ad mange, mange omgange, også i de år, hvor jeg selv har været her, med kampagner og den slags ting forsøgt at rykke det her, og virkeligheden ude på sygehusene er, at der er en række situationer, hvor der ikke bliver brugt organer, fordi tiden løber fra det, og det er det, der aktualiserer den her debat. Når det er sagt, er jeg selvfølgelig enig i, at der skal være en pårørendeinddragelse.
[101110] **Spørger**: Tak for det. Da Ordføreren sad med regeringsmagten, tog man ansvaret for at gøre finanserne robuste. Det råderum fik den røde regering desværre sat over styr, og nu har Ordføreren så lavet en aftale, som gældsætter danskerne og frigiver 13 mia. kr. mere, som den røde regering kan ødsle bort sammen med venstrefløjen. I Parti_K er vi enige i, at vi skal op på de 2 pct. af vores bnp, som vi har lovet NATO at bruge på vores forsvar, men vi er dybt uenige i, at vi skal gøre det ved at gældsætte danskerne og forære venstrefløjen 13 mia. kr. yderligere, som de kan bruge på deres velfærdsløfter. Kan Ordføreren forklare mig logikken i det? **Medlem**: Logikken ligger i, at vi har indgået et nationalt kompromis, hvor vi er enige om, at vi om nogle år vil bruge 2 pct. af bnp på det danske forsvar. Det indvirker på vores økonomi. Men hvis vi nu havde et borgerligt flertal, ville jeg selvfølgelig sige, at vi jo ikke skal bruge de muligheder, der ligger i den aftale. Der ville jeg jo sige, at vi selvfølgelig skal diskutere nogle reformer, for vi har brug for reformer i det her land. Det ved jeg i hvert fald at vi er enige om. Så jeg håber stadig væk på, at den økonomiske ansvarlighed er til stede, også selv om man har fået den her mulighed. Det får vi jo så testet. Jeg vil da holde øje med, hvad regeringen har tænkt sig at gøre. **Spørger**: Nu er det jo bare sådan, at vi har et stort rødt flertal, og den mulighed med at have de ekstra 13 mia. kr. har man foræret til venstrefløjen. Og jeg tror ikke på, at venstrefløjen – Taleren, Parti_A og de øvrige røde partier – har tænkt sig at lave borgerlige reformer. Faktisk står der i Parti_As partiprogram, at man skal ansætte 50.000 flere i den offentlige sektor, og jeg ved, at det ikke er konservativ politik at gøre verdens største offentlige sektor endnu større. Så hvordan kan man forsvare i en tid med et stort rødt flertal og med udsigt til et stort rødt flertal efter næste valg at forære så mange penge til en venstrefløj og gældsætte danskerne? **Medlem**: Men, må jeg sige til Taleren, skulle vi så ikke være enige om at gøre alt, hvad vi kan, for at der ikke er et rødt flertal efter næste valg, for så bliver alt det her jo ikke aktuelt?
[89381] **Spørger**: Tak for det. Jeg vil egentlig gerne fortsætte lidt i samme spor, fordi den her lækageeffekt er noget, som bekymrer mig ganske meget, og jeg er egentlig glad for at høre den her enighed med statsministeren omkring det. Anerkender Ordføreren, at der altså er nogle mekanismer, det er sværere at skrue på – man kan få en ko til at bøvse lidt mindre ved at give den tang, men derudover er der altså ikke de store værktøjer. Anerkender SF, at de værktøjer, man kan bruge på andre områder, hvor vi producerer ting i Danmark, kan man altså ikke bruge på samme måde i landbruget? **Medlem**: Altså, Dansk Landbrug omfatter jo nogle af de mest videnstunge virksomheder i Danmark. Det er det, der er så interessant, når vi nogle gange har debatten i Folketinget, for der er nogle, der tror, at det er en bondegård med nogle dyr, som man så hygger lidt om. Det ved Taleren jo godt det ikke er, altså at det er virksomheder, som også hele tiden forsker, også i deres klimafodaftryk. Lige nu forsker de jo bl.a. i, hvad for nogle græstyper man skal give køerne for at mindske metangasudledninger fra dem, altså det, der er køernes prutter, for det kommer vi sådan set ikke uden om. Men man kan mindske klimabelastningen, og det vil man kunne gøre væsentligt. Derudover ved vi jo også, at man kan lave bedriftsregnskaber, man kan udtage jord, og så er der spørgsmålet om pyrolyse, som jo kan være den store løsning for landbruget, og som vi jo sammen har besluttet vi skal gøre noget ved. **Spørger**: Jo. Vi er helt enige om, at der er rigtig mange spændende ting på tegnebrættet, og at græsprotein har et kæmpestort potentiale, og præcisionslandbrug og alt mulig andet. Jeg har været fødevareminister i det her land, så det ved jeg godt. Men det er jo ikke der, vi er nu. Anerkender SF, at det ikke er der, vi er nu, og at vi bliver nødt til at tage udgangspunkt i den virkelighed, som landbruget står med derude, i stedet for en virkelighed, som Taleren og jeg selv håber kommer en dag? **Medlem**: Jeg forholder mig til den virkelighed, jeg lever i. Det tror jeg jeg igen og igen har bevist på den måde, vi forhandler, også i forbindelse med andre klimaaftaler, vi har indgået – også sammen med Parti_B. Men jeg må da sige helt klart, og det skal der ikke være nogen tvivl om, at landbruget også skal bidrage. En af de ting, vi ved landbruget kan bidrage med, er at udtage landbrugsjord. Allerede i 2021, og det er sjovt nok det år, vi står i lige nu, kan man bruge EU's landbrugsstøtte til at udtage jord. Det kan vi starte med. Derudover får vi klimaregnskaberne lige om lidt, og så skal vi sørge for, at de også bliver en del af det. Og der var Parti_B jo enig med SF i, at det også er her, man skal snakke om CO 2 -reduktioner, bl.a. via brug af CO 2 -skatter.
[92450] **Spørger**: Tak. Jeg bad om ordet til diskussionen af frihedsbegreber. For den er jo sådan grundlæggende interessant, og jeg tror, at Ordføreren og jeg dybt nede deler et liberalt frihedsbegreb, og det er godt, at statsministeren afkræfter vores frygt. Men når en justitsminister mener, at overvågning er frihed, så er der nok en grund til nogen skepsis over for forståelsen af frihedsbegreber. Og for mig hænger det frihedsbegreb ret tæt sammen med forståelsen af, at vi har en retsstat, og derfor var jeg glad for hr. Alex Vanopslaghs svar til Ordføreren. For for mig er det Danmarks ansvar at tage sig af danske børn. Er Ordføreren enig i det? **Medlem**: Ja, det er jeg. Jeg synes, det her er en utrolig svær politisk sag, og jeg synes, at den der sort-hvide tilgang med at sige, at de ikke er danske børn, og at de bare skal bøde for forældrenes valg og sådan noget, er unuanceret, ligesom det er unuanceret at sige, at det er fuldstændig uproblematisk bare at hente hele baduljen hjem. Men det, at vi har et ansvar som retssamfund, synes jeg er ubestrideligt. Det er ikke ensbetydende med, at sagen er helt ligetil og enkel, men det ansvar synes jeg ikke man kan bestride at man har som et ansvarligt parti. **Spørger**: Jeg er helt enig i, at det her er ekstremt dilemmafuldt, at det virkelig er dilemmafuldt, og det kommer det da til at blive, uanset hvilket udfald det får. Men jeg er enormt glad for og vil bare gerne takke partiformanden for, at han faktisk tør træde ind i det rum. Det er modigt, og det er rigtigt, og jeg er glad for, at vi deler forståelsen af, hvad en retsstat er. Og mon ikke også det kan komme os til gode, at vi har noget tilfælles, i forhold til hvordan vi forstår frihed? **Medlem**: Jeg har en tese om, at andre blå politikere kunne have de samme holdninger som mig, men at det, når man ikke står frem med dem, så er, fordi man er bange for at blive rost af Taleren eller blive beskyldt for en slap udlændingepolitik. Det synes jeg i hvert fald i den her diskussion generelt er symptomatisk for, hvordan udlændingedebatten sådan lidt har udviklet sig til at blive en mærkelig skyttegravskrig, selv om vi jo egentlig næsten alle sammen, i hvert fald på den her side, er enige om, at vi skal føre en stram udlændingepolitik. Så lad os komme i gang med det i stedet for.
[89384] **Spørger**: Jeg vil gerne følge op, hvor hr. Søren Pape sluttede. Parti_E har jo igennem flere år kæmpet hårdt for minimumsnormeringer i landets daginstitutioner, og da det blev vedtaget, blev det solgt som sådan et kæmpe velfærdsløft, men virkeligheden bliver desværre en anden. For hele 15 pct. af de 2,9 mio. kr., der afsættes til mere pædagogisk personale, kan ende med at gå til administrative udgifter. Hvad tænker Ordføreren om det? **Medlem**: Det er jeg meget uenig i. Jeg synes ikke, at man skal bruge pengene på administration. Det er en diskussion, som vi har haft både med KL og med Finansministeriet. SF mener, at alle pengene bør bruges på voksne i vores daginstitutioner. **Spørger**: Det kunne jo være, at det skete i private daginstitutioner. Derfor virker det jo også mærkeligt, at man – som Taleren siger – de facto gør det nærmest umuligt at drive private daginstitutioner. Men lad nu det ligge. Det anslås, at pædagogerne i Danmark kun anvender ca. 51 pct. af deres arbejdstid sammen med børnene. Resten af tiden bruges på administration og møder. Det er rigtig meget. Partilederen sagde tidligere, at der ikke var nogen grund til at tro, at man ikke løste det godt nok i det offentlige, men mener partilederen virkelig, at 51 pct. af tiden sammen med børnene er godt nok? **Medlem**: Nej, det synes jeg ikke – jeg synes, at den skal bruges sammen med børnene. Det, jeg synes er så fantastisk med de her frikommuneforsøg, vi har sat i gang sammen med regeringen og visse partier her i Folketinget, er jo netop, at man så kan undersøge, hvad det er, vi kan skære væk ude i vores daginstitutioner. For i al den tid, jeg har siddet i Folketinget, og det er efterhånden et stykke tid, har alle regeringer stået heroppe og sagt, at man vil have mindre bureaukrati og mindre administration og man vil have flere timer sammen med borgeren eller med barnet, eller hvad det nu er. Nu afprøver vi det, og det er jo derfor, at de her frikommuneforsøg er så glimrende, for så kan vi lære af deres erfaringer og måske komme af med noget af administrationen. For vores børn fortjener bedre.
[79892] **Spørger**: Hørte jeg lige spøgefuldt, tror jeg, men dog, at ordet kommunist blev sagt i forlængelse af fru Pernille Vermunds bemærkning? Jeg tror, det var sagt i spøg, men det fortæller jo alligevel noget, fordi den aftale, vi har lavet omkring vejpakken, jo alene har ét formål, og det er at sikre, at der er ordentlige arbejdsvilkår for helt almindelige chauffører. Altså, de mennesker, som sætter sig ind i en lastbil, har et relativt hårdt job, skal selvfølgelig også have en ordentlig løn og i øvrigt ikke udkonkurreres eller udsættes for social dumping på grund af chauffører udefra. Mener Parti_H virkelig, at det er en forkert vej at gå? **Medlem**: Der blev nedsat et udvalg, som fik den bundne opgave, at man skulle komme med forslag til lovgivning, der kunne forhindre en ny Kurt Beier-sag, en ny Padborgsag. Den opgave har man ikke løst, fordi det jo er international transport og reguleret af EU-området. Men det er derimod kommet frem, at lovforslaget skal se på, hvordan cabotagekørsler, transitkørsel og helt almindelig vognkørsel i Danmark skal følge 3F's overenskomstniveau i fremtiden. Så man har ikke forhindret den type sociale dumping, som man påstod man ville forhindre. Der er jo intet i vejen for, at man kan vælge andre gode danske overenskomster end lige præcis 3F's, og det, at gode danske ansvarlige fagforeninger og overenskomster kan konkurrere med hinanden på forskellige fleksible ordninger, er selve ånden i den danske model, og ikke, at vi politikere ved lov bestemmer, hvad lønniveauet skal være i overenskomsterne. Så jeg synes egentlig, det er i strid med den danske model, og det kommer ikke til at forhindre den sociale dumping, som man påstod i sin tid. **Spørger**: Men det, der er udfordringen, er jo, at den danske model er under pres. Vi har sådan set været enige om i mange år – mange af os på kryds og tværs, nok i virkeligheden ikke Kommunisterne, men de fleste andre – at det er rigtig godt, at vi har en dansk arbejdsmarkedsmodel, og at vi har en høj organisationsgrad og i øvrigt også en ordentlig dagpengedækning, og at arbejdsmarkedets parter forhandler overenskomst og har styr på det, der er på arbejdsmarkedet, og at vi andre holder os et skridt væk. Så får vi arbejdskraftens fri bevægelighed i EU. Den fører meget godt med sig, men den fører godt nok også nogle problemer med sig, ikke mindst på dele af arbejdsmarkedet, og derfor vælger vi at tage ansvaret på os og gribe ind. Jeg er alligevel lidt forbløffet over, at et borgerligt parti på den måde, måske ikke ignorerer problemet, men i hvert fald ignorerer, at det er nødvendigt med nogle politiske løsninger. **Medlem**: Vores tilgang var, at man kunne beslutte, at man skal køre på danske overenskomster indgået af repræsentative parter, men at det ikke behøver at følge 3F's overenskomstniveau. Det ville da overraske, hvis et borgerligt parti mente andet: hvis et borgerligt parti mente, at man skulle give 3F særrettigheder ved lov, som man ikke ville gøre på alle mulige andre områder, men så gøre det på et isoleret område. Det er det, der ville overraske, hvis man som borgerlig skulle have den slags mærkværdige holdninger.
[92433] **Spørger**: Jeg vil egentlig gerne fortsætte der, hvor Ordføreren gav slip, modvilligt var det vist. Det er i forhold til landbruget. For en ting er den klimaegoisme, som ligger i at sige, at vi skubber bare udledningen til nogle andre lande, og så kan de udlede noget mere der, og det er vi da ligeglade med – det er en opfattelse, jeg ikke deler – men en anden ting er jo, at Parti_G har mange festlige forslag til, hvad man kan bruge penge på her i Danmark. Nogle af de penge kommer fra landbruget. Hvad er effekten, når man fjerner en femtedel af landbruget i Danmark og dermed også den indtægt, som kommer herfra? Og der vil jeg bare minde om, at det tager lidt tid, før de der træer kommer op, og vi kan ikke spise dem. **Medlem**: Det er helt rigtigt, at man ikke kan spise træer. Lige så vel som jeg tydeligvis ikke helt havde læst forslaget om offentlighedslov, som Parti_B var kommet med, så tror jeg heller ikke, at Parti_B helt har læst vores forslag omkring landbruget. For det handler ikke om at udtage en femtedel af dansk landbrugsjord, det handler om at omlægge det. For vi bliver nødt til at producere mere bæredygtigt og producere andre varer, hvis vi skal passe på naturen og klimaet, samtidig med at vi er et landbrugsland. Og jeg vil gerne stille et modspørgsmål til Parti_B, nemlig hvordan man overhovedet har tænkt sig at reducere CO 2 -udledningen, hvis ikke man vil røre landbruget med en finger. **Spørger**: Jeg vil sandelig gerne røre landbruget med mere end en finger, jeg vil gerne røre det med alle ti, for landbruget er jo indstillet på hele den her omlægning. Landbruget selv er jo vanvittig ambitiøse, når det kommer til hele den grønne omstilling. Det synes jeg vi skal anerkende, og det synes jeg vi skal understøtte, i stedet for at tæve løs på et erhverv, som faktisk genererer arbejdspladser i de dele af Danmark, hvor job ikke hænger på træerne. Noget af det, som Parti_G jo også angriber i det her udspil, som jeg har set, er foderproduktionen. Samtidig siger ordføreren, at det er et problem, at foderet kommer fra Sydamerika, det sidste er jeg enig i. Hvorfor skal vi så lade være med at producere det i Danmark? **Medlem**: Jeg synes faktisk, at der er ret store forhåbninger til at producere eksempelvis græsproteiner i Danmark, og det er vi også mange partier der gerne vil satse på. Det synes jeg kunne være rigtig klogt. Jeg er sådan set også enig med ordføreren i, at det danske landbrug gerne vil den grønne omstilling og vil naturen. Derfor har vi også lyttet til landbruget, til Landbrug & Fødevarer og Økologisk Landsforening i udarbejdelsen af vores udspil, fordi vi synes, at man skal udtage en stor del lavbundsjord og sørge for, at der er mulighed for, at man bruger EU's landbrugsstøtte meget mere natur- og klimavenligt.
[92413] **Spørger_Taler**: Tak for det, formand. Det er forår, blomsterne på magnolierne er lige ved at springe ud, solen skinner, luften er varm. Men ligesom foråret i søndags pludselig stødte ind i et bagholdsangreb og vendte rundt og blev til en snestorm, så er det langt fra alle danskere, som mærker lunere og lysere tider. Det er restauratøren, som er på randen af konkurs, børn og unge, der mistrives, venner og bekendte, som ikke kan mødes på grund af forsamlingsforbuddet, fitnessklubber og fodboldklubber, som ikke må lukke folk ind. Danmark er stadig lukket. Mange danskere må fortsat se langt efter en normal hverdag og friheden til at passe deres forretning, friheden til at passe deres interesser, deres krop, deres kære, deres liv. Det skal vi gøre noget ved. Smittetallene er lave, og der er mange færre indlagte, end man havde regnet med. Det er kun positivt. Det viser endnu engang, at danskerne er et folk, der tager hensyn, et folk, der opfører sig ansvarligt, så lad os nu vise befolkningen tillid, ligesom de har tilstået os en ganske stor tillid igennem hele coronaepidemien. På ryggen af Parti_Bs genåbningsplan har vi med et bredt flertal i Folketinget indgået en aftale om at få Danmark i gang igen. Nu skal vi bruge den aftale, og vi skal leve op til den aftale til at genåbne samfundet mere og hurtigere, for det er jo også en del af vores aftale, og hver dag tæller. Stod det til mig, var vi sådan set allerede i gang med genåbningsforhandlingerne. Den kommende tid kalder på mere genåbning, men ikke kun det. Den kalder også på genopretning. Vores land er igennem en hård tid. Det er vi menneskeligt, og det er vi økonomisk, og de følger skal vi tage hånd om, sådan at prisen ikke bliver uoverstigelig, og så det ikke risikerer at få langstrakte konsekvenser for os alle sammen og for vores børn. Vi skal sikre, at vores erhvervsliv kommer helskindet ud på den anden side, sådan at vi også efter den her krise har gode danske arbejdspladser, rigtige jobs til rigtige mennesker i hele Danmark og en stærk økonomi. Vi skal bekæmpe den mistrivsel, som både børn, unge, ældre og alle os, der er midt imellem, er blevet ramt af under den hårde nedlukning. Vi skal have kortlagt og indhentet det efterslæb, der desværre er opstået i vores sundhedsvæsen efter udskudte operationer og manglende diagnoser. Som altid er Parti_B klar til at tage ansvar. Det er en vigtig opgave, der ligger foran os, så det er bare med at komme i gang. Tak for ordet. **Medlem**: Tak for det, og tak for talen til Parti_Bs formand. Jeg vil gerne bruge lejligheden til at spørge om noget coronarelateret, ikke så meget om genåbning og det, som Parti_Bs formand taler om, men om noget lovgivning, vi har vedtaget her i Folketinget under corona, nemlig dobbeltstraf. For Parti_B har jo, ligesom et flertal i Folketinget, stemt for, at begår man lovbrud f.eks. til en coronarelateret demonstration, bliver man straffet dobbelt, i forhold til hvis man begår lovbrud til en hvilken som helst anden demonstration. Jeg synes selvfølgelig, man skal straffes, hvis man begår lovbrud, men kan det virkelig være rimeligt, at man har indført dobbeltstraf, og mener Parti_B fortsat, at det er klogt? **Spørger_Taler**: Lad mig sige det på den måde, at i forhold til de konkrete sager, der har været, plejer vi jo altid at sige: Jeg kan ikke gå ind i den konkrete sag. Lad mig gøre noget andet. I de konkrete sager, der har været, synes jeg det er nogle helt passende domme, der er faldet. Skal man have dobbeltstraf for at deltage i en demonstration mod corona? Altså, lad os nu bare være ærlige og sige, at vi jo en gang imellem bliver ramt lidt af vores egen iver herinde: fordi vi ser et problem, vil vi gerne løse det. Vi så det med knivloven, som dommerne jo tog til sig med den nidkærhed at illustrere, at vi måske havde ramt ved siden af skiven og så måtte lave det om. Jeg synes, at dem, der snyder med hjælpepakkerne, og jeg synes, at dem, der stjæler værnemidler, simpelt hen skal straffes mindst dobbelt, og jeg synes, at det er alle tiders, at vi gør det. Men når vi skal være ærlige, var det måske ikke lige præcis demonstrationer, vi havde for øje. **Medlem**: Det er jeg da glad for at formanden for Parti_B som minimum anerkender, for det er jeg helt enig i. Det rammer simpelt hen demokratisk skævt, at man bliver straffet dobbelt for at begå en forseelse til én demonstration frem for en anden. Det håber jeg vi kan få ændret. Jeg vil gerne kort spørge om noget andet, for Parti_B fremturede jo på forsiderne af flere aviser i sidste uge med, at man ville gøre i hvert fald lidt op med offentlighedsloven, men kun i coronarelaterede spørgsmål. Hvordan kan det være? Hvorfor ønsker Parti_B ikke at gøre langt mere for åbenheden på andre områder end udelukkende på coronarelaterede spørgsmål? **Spørger_Taler**: Tak for det spørgsmål. Det giver mig nok anledning til på 27 sekunder at rette en af de misforståelser, som der måske har været for de søde mennesker i presselogen i den forbindelse. Det er ikke kun på coronarelaterede områder. Det er rigtigt, at vi ønsker, at på epidemiområdet skal man have den samme lovgivning som på miljøområdet. Derudover ønsker vi at lempe ministerbetjeningsreglen, når det handler om den faglige rådgivning, vi ønsker kortere sagsbehandlingstider, og vi ønsker, at princippet om meroffentlighed skal fylde mere, så der er en række områder, hvor vi mener vi skal lempe på offentlighedsloven. Så er jeg med på, at der er andre partier, der mener, at man helt skal fjerne ministerbetjeningsreglen. Der bliver vi ikke enige, men vi mener altså også, at der skal lempes på andre områder. Det mener vi der er brug for, desværre.
[101092] **Spørger**: Tak for det. Forleden kunne jeg læse i Berlingske, at Ordføreren ikke ville afvise at hæve skatten for danskerne for at finansiere de flygtninge fra Ukraine, der kommer til Danmark. Det er vel at mærke på et bagtæppe af, at regeringen altså har hævet skatterne 42 gange for knap 11 mia. kr. Mener Ordføreren virkelig – jeg giver sådan en mulighed for at udtrykke et dementi her – at skatterne skal stige yderligere for nogle af de hårdest beskattede mennesker i hele verden, nemlig danskerne? **Medlem**: Det næstværste, der kunne ske for Parti_C, var, at vi hævede skatterne. Det allerværste, der kunne ske for Parti_C, var, at vi udhulede udviklingsbistanden. Det er sådan, man skal forstå den artikel. **Spørger**: Det vil sige, at Taleren ser alle andre finansieringsmuligheder end udviklingsbistanden som værende mere fordelagtige end at hæve skatten. Det vil jo berolige mig en hel del. Det var det, jeg hørte i svaret. **Medlem**: Stort set alle andre finansieringsmuligheder. Nu vil jeg ikke hænges op på enhver finansieringsmulighed, som Taleren foreslår, men det er korrekt forstået – hvilket jeg i øvrigt også listede op i interviewet, hvis man vil læse alle detaljerne – at der er en række andre muligheder, jeg hellere ser. Det var for at sætte det på spidsen, hvor vigtigt – og det kan jeg ikke understrege nok – det er for Parti_C, at modtagerne af udviklingsbistanden, altså de allerhårdest ramte i verden, ikke skal betale yderligere, for det vil i sidste ende skade os selv og medføre yderligere flygtningestrømme.
[79847] **Spørger**: Tak for det, formand – og tak til deltagerne i den her debat. Det er jo utrolig spændende. Jeg må også sige, at det kræver en vis tålmodighed at have med den her regering at gøre. Altså, der er rigtig mange ting, Parti_A har lovet danskerne, som ikke lige bliver til noget nu, og som lige er sat lidt på standby og måske bliver til noget på et senere tidspunkt. Nu har vi allerede været rundt om Parti_As store udlændingeudspil, der jo kom ikke bare i valgkampen, men lang tid før valgkampen, hvor man sagde, at nu ville man have et nyt asylsystem, der gjorde, at man skulle behandle folks asylansøgning et andet end i Danmark. Folk skulle slet ikke kunne søge ophold i Danmark, det skulle slet ikke være muligt at søge spontant asyl i Danmark. I forhold til ikkevestlig indvandring i Danmark skulle der lægges et loft, så vi vidste, præcis hvor mange der kom, og vi skulle forpligte os til, hvis det loft blev nået, at tage nye politiske initiativer for at bringe antallet af ikkevestlige indvandrere til Danmark ned. Nu har vi så hørt om de her to store klumper i Parti_As udlændingepolitik, og der er det ikke lige nu, der er noget om det; det kommer måske senere, de snakker om det, de kigger på det, det er stadig væk, kan man forstå, på skrivebordet, men ligger ikke øverst i stakken. Sådan kan man jo tage mange ting. I morgen er det årsdagen for, at Arne blev lovet tidligere pension. Det er 1-årsdagen. Vi har en tikker og lidt reklame på df.dk, hvor I kan gå ind at se, hvordan den tæller hele tiden. I morgen er det 365 dage, Arne har ventet på at få at vide, om han er en af dem, der kan få tidligere pension. Vi venter stadig. Vi har forstået, at det måske kommer i forsommeren, måske efter sommerferien, vi må se. Så har vi haft en lille diskussion om infrastruktur. Folk venter derude. Der er nordjyske borgmestre, der siger: Hvad var det nu med det der løfte, der kom meget klokkeklart før valget den 5. juni, nemlig at hvis Parti_A fik regeringsmagten, så kom den tredje Limfjordsforbindelse og alle de andre infrastrukturprojekter, som er blevet lovet rundtomkring? Det bliver måske ikke lige i år, sagde statsministeren på pressemødet i Spejlsalen sidste mandag – det bliver på et senere tidspunkt. Nå ja, så var der selvfølgelig alle de der løfter om, at der skulle genåbnes nærhospitaler, at der skulle genåbnes politistationer, at man skulle tilbagerulle kommunalreformen fra 00'erne, fordi vi havde fået alt for meget centralisme. Ja, det er vist foreløbig blevet til, at man flytter arbejdspladser fra provinsen til København. Der er i hvert fald ikke nogen planer fra Parti_As side om at gøre det modsatte. Så hvad bliver det til? Når vi tager udligningsreformen, der skal sikre et Danmark i balance, så taler man fra ministerens side forventningerne ned, når man mødes med det kommunale bagland i Aalborg – var det i sidste uge? – og siger, at der i øvrigt kun kommer en ambitiøs udligningsreform, der skaffer bedre balance i Danmark, hvis det bliver med et bredt flertal. Så det er egentlig slet ikke sikkert, det bliver til noget. Sådan kan man tage område for område, hvor der virkelig skal være tålmodighed fra danskernes side i forhold til de løfter, hvis indfrielse er stillet danskerne i udsigt. Og os andre? Ja, vi bliver jo også testet på vores tålmodighed. Men jeg vil bare sige til partilederen for Parti_A, som også er landets statsminister, at der altså er nogle af de her løfter, hvor vi synes, at det er ret vigtigt, at Parti_A kommer med nogle klare budskaber til os og danskerne om, hvordan man agter at prøve at indfri dem. Så skal vi selvfølgelig nok som parti står klar til at støtte alle de ting, vi synes trækker Danmark i den rigtige retning. Og så glæder vi os til at samarbejde både med Parti_A og andre partier om at være med til at indfri en række af de løfter, som vi synes er gode. **Spørger**: Det sidste var sørme godt. Man skulle vente lidt på at komme hen til den mere optimistiske slutning, og jeg glæder mig jo til stadighed over, at et af de væsentligste kritikpunkter af den her regering er, at vi ikke hurtigt nok får gennemført Parti_As politik. Men hvis jeg kan tage det som et udtryk for, at man gerne vil arbejde sammen f.eks. for at sikre tidligere pension til nedslidte, så er jeg rigtig, rigtig glad. Vi fremlægger det udspil præcis på det tidspunkt, vi har sagt, vi vil gøre det, nemlig i forsommeren, når de private overenskomstforhandlinger er afsluttet. Så også her gør vi faktisk det, vi har sagt vi vil gøre. Jeg har et konkret spørgsmål til DF's formand, og det er noget, der ligger mig meget på sinde. Jeg vil utrolig gerne have en ældrepleje i Danmark med mere værdighed, og jeg tror, at en af de vigtigste forudsætninger for det er mere tid hos vores dygtige social- og sundhedsassistenter og -hjælpere: Vil Parti_F være med til den nærhedsreform, der er blevet anmeldt af regeringen, så vi får frigjort mere tid til det nære? **Spørger**: I vores ører er det jo sød musik, når man taler om mere nærhed, specielt i ældreplejen. Men på det område ligesom på mange andre områder bliver det jo sådan lidt svævende, hvad det præcis kommer til at indeholde. Det er jo den måde, Parti_A har arbejdet på indtil nu. Man har forsøgt at tale sig ind i hjerterne på rigtig mange danskere ved at sige: I får det her, I får det her, og I får det her – I kan bare komme an – men vi ved ikke rigtig, hvad det så bliver til i den praktiske verden. Når vi prioriterer ældreplejen, koster det også nogle penge. Der skal sættes penge af til en bedre ældrepleje. Der er det jo tankevækkende, at den finanslov, man lavede her for et par måneder siden, havde meget fokus på børnene og på minimumsstandarder i forhold til børnene. Spørgsmålet er, hvornår man kommer til minimumsstandarder for de ældre, som jo også savner nogle bedre vilkår i hele landet. **Minister**: Altså, en af grundene til, at vi kunne tillade os at prioritere bl.a. børneområdet i finanslovsaftalen, var, at der var indgået en rigtig god kommuneaftale og en god regionsaftale, som faktisk sikrer flere penge til ældreområdet. Det var de første aftaler, den her regering indgik, og det er jeg selvfølgelig rigtig, rigtig glad for. Jeg tror, at økonomi er en del af løsningen, men jeg tror, at vi bliver nødt til at tage langt, langt hårdere fat. For når jeg møder dedikerede, gode sosu'er rundtomkring, så er de jo dødtrætte – undskyld mit franske – af politikere, der lovgiver og lovgiver, og bureaukrater, der bureaukratiserer og bureaukratiserer, og det eneste, der ikke er tid nok til, er faktisk det nære omsorgsarbejde. Når vi går i gang med nærhedsreformen – og jeg gentager bare spørgsmålet – så kan vi jo kun gøre det her, hvis der er tilstrækkelig mange i Folketinget, der vil lade være med at lovgive så meget og blande sig så meget og faktisk sikre noget mere tillid til vores offentligt ansatte medarbejdere. **Spørger**: Men det er jo lidt interessant, at når det handler om børnene, har man ikke tillid til kommunerne. Der giver man ikke bare nogle penge og siger: Levér varen. Der kommer man med minimumsstandarder. Når vi så taler om de ældre, siger partilederen for Parti_A: Jamen der har vi jo givet nogle flere penge til kommunerne, og så satser vi da på, at de bruger dem til de ældre. Altså, vi kunne jo se med f.eks. klippekortsordningen, som var en ordning, vi målrettede økonomi til, da vi sad og forhandlede finanslov, at det var nødvendigt for os at øremærke penge til ældreområdet, for ellers brugte kommunerne pengene til alt muligt andet. Det, der også er risikoen for den her regering, er, at det samme kommer til at ske. Når man ikke målretter pengene f.eks. til en klippekortordning, er der rigtig mange kommuner, som den ordning forsvinder i, og det er ikke til gavn for de ældre.
[106882] **Spørger**: Tak. I Sambandspartiet er vi meget optaget af, at vi bliver bedre til at samarbejde om udenrigs- og sikkerhedspolitikken i rigsfællesskabet i det hele taget. Så derfor kunne jeg godt tænke mig at spørge formanden for Parti_A om, hvad hun synes om idéen om, at man inddrager de relevante udvalg i rigsfællesskabet mere og på en eller anden måde etablerer sådan et udvidet kontaktudvalg for udvalgene i de relevante parlamenter i rigsfællesskabet. **Medlem**: Først og fremmest ønsker vi jo også fra regeringens side et endnu tættere samarbejde, og det er i det lys, man skal se, at vi har etableret et kontaktudvalg, og det fungerer ret godt. Der er jo lidt forskel på, om det er et øget samarbejde mellem parlamenterne eller det er et øget samarbejde mellem regeringer, men man kan jo gøre begge dele på samme tid. Og jeg har, kan man sige, ansvaret for regeringens udenrigspolitiske samarbejde, men regeringen blander sig jo ikke på den måde i, hvad der foregår i Folketingets tilrettelæggelse af arbejdet i f.eks. Det Udenrigspolitiske Nævn; det er jo et folketingsanliggende. Derfor vil jeg jo sige, at hvis man ønsker et samarbejde mellem de tre parlamenter, tror jeg egentlig, at  der vil være stor lydhørhed over for det. Som formand for Parti_A kan jeg godt bakke det op, men som statsminister koncentrerer jeg mig om regeringernes samarbejde. **Spørger**: Det er nemlig også det, jeg vil sige, inden min spørgerunde er slut. Det går meget stærkt her og nu. Jeg ved godt, at det er noget, som Folketinget skal beslutte, men jeg er meget glad for, at der er en lydhørhed  blandt Folketingets partier over for idéen om at udvide det, så vi også bliver bedre i parlamenterne til at tale sammen. For det er der, hvor udenrigs- og sikkerhedspolitikken rigtig bliver stadfæstet, og for mig er det vigtigt, at den også bliver forankret på Færøerne, også i det færøske parlament. Så det er egentlig bare en tilkendegivelse. Tak. **Medlem**: Som formand for Parti_A kan jeg sige, at der er en meget, meget stor interesse i Parti_A for rigsfællesskabet. Vi har mange folketingsmedlemmer, der er optaget af mange forskellige aspekter, så jeg kan ikke forestille mig andet, end at der vil være et ønske om et endnu tættere samarbejde.
[92454] **Spørger**: Tak for det. Det sidste synes jeg er interessant, fordi hele situationen omkring Arktis jo er i forandring, og det gælder for alle arktiske nationer, hvor Grønland selvfølgelig er med qua sin geografiske placering og resten af kongeriget er med på grund af Grønland. Altså, hvad ser partilederen der er af perspektiver i det her tættere samarbejde? **Medlem**: Det, jeg tænker på, er, at der lige har været valg, og det, jeg synes var så smukt ved valget, er jo det demokrati, der kommer med, altså den her repræsentation. Når Grønland er så stort, som det er, er der også en masse små subkulturer, man bliver nødt til at tage med, og det bliver repræsenteret i langt højere grad i Inatsisartut, end det gør i Folketinget, fordi vi kun er to mandater. Det er derfor, jeg har et ønske om, at parlamentet i Danmark og parlamentet i Grønland skal have en stærkere dialog og en stærkere måde at kunne forhandle på, både om lovgivning og om andre ting, man skal forhandle om Grønland, på en direkte måde, hvor vi kommer til at omstrukturere. **Spørger**: Tak for det. Nu har vi lavet en ny arktisk kapacitetspakke, som jo i sagens natur fylder meget i Grønland, både i forhold til teknologiske kapaciteter og i forhold til muligheden for at aftjene værnepligt og deltage i forsvaret af kongeriget, som jo er det fineste, man kan gøre her i livet. Hvad mener Taleren at der af perspektiver, når man ser på den parlamentariske del af det her fremadrettet? Altså, hvad er den parlamentariske vinkel på det fælles forsvar, der er af kongeriget, i et nyt Inatsisartut? **Medlem**: Men det er jo der, jeg forestiller mig, at forslaget om et slags folketingsråd – eller hvad vi kommer til at kalde det – kan komme til gavn. Lige nu er det sådan, at når Danmark og Grønland eller for den sags skyld Færøerne skal forhandle om noget, er det ikke på regeringsplan. Jeg synes, vi bliver nødt til at lave et forum, der gør, at vi også kan skabe de her dialoger på parlamentarisk plan, og så skal vi kunne finde en eller anden omstrukturering i fællesskab, i en fælles dialog om, hvad det er, der passer bedst.
[101059] **Spørger**: Tak. Statsministeren sagde i sin tale, at krigen kan ramme alle på pengepungen, og det tror jeg der er rigtig mange der går rundt og bekymrer sig om nu, ikke mindst de mennesker, som er på folkepension, førtidspension, kontanthjælp eller nogle af de andre overførselsindkomster, som hele tiden bliver mindrereguleret. Det har jo sin egen forhistorie her på Christiansborg. Der var en politisk ordfører for Parti_G, der for nogle år siden stod herude og sagde nogle meget lidt flatterende ting om en Parti_As regering, fordi man valgte at mindreregulere overførselsindkomsterne. Men det rammer jo nu, det rammer de her folk, så skal vi ikke gøre noget ved det nu? **Medlem**: Jo, som jeg sagde før, er vi jo hele tiden i overvejelser om, hvordan vi griber den her opgave bedst an, og jeg er smerteligt bevidst om, at jo lavere indtægt man har, jo hårdere rammer det. Det gælder energipriserne, det gælder prisen på benzin, og det gælder også fødevarepriserne, og lige nu bliver man jo ramt alle tre steder, altså både på energi, på brændstof og på sine fødevarer. Hvis man er folkepensionist og ikke har en stor pensionsopsparing eller en stor friværdi, bliver man ramt nu. Det er vi meget opmærksomme på, og noget af det, vi også kommer til at diskutere med hinanden, er jo, hvordan vi gør det her klogest. **Spørger**: Ja, for der er et år tilbage af mindrereguleringen fra den skatteaftale, man lavede for omkring 10 år siden, men det kan blive et ret fatalt år, for priserne går bare op, og hvis ikke man får reguleret sin overførselsindkomst, sin pension eller kontanthjælp, derefter, kan man jo virkelig stå et svært sted. Så jeg håber virkelig, at det her er et signal fra regeringen om, at det er man også villig til at se på. **Medlem**: Det er helt rigtigt, at mindrereguleringen rammer hårdere nu, end den har gjort de foregående år. Det er jo mange mennesker, der bliver ramt nu. Man kan også godt være i arbejde og måske bo et sted i provinsen og have behov for to biler for overhovedet at kunne passe sit arbejde, eller man har et oliefyr eller et gasfyr, og prisen er steget. Der kan man også mærke det i økonomien. Vi skal jo så finde en balance i, hvad vi har af muligheder, uden at bilde nogen ind, at vi kommer til at kunne løfte alle byrderne af deres skuldre, men så vi kan give en hjælpende hånd der, hvor behovet er allerstørst, og det ser jeg frem til en videre diskussion af.
[79840] **Spørger**: Tak for det. Tak til hr. Jacob Ellemann-Jensen for talen. Jeg synes jo, der tegner sig et mønster. Altså, Parti_A og regeringen har jo lovet danskerne rigtig, rigtig mange ting, og det kræver en vis tålmodighed at afvente regeringen i forhold til at opfylde løfterne. Nu her senest på et pressemøde, statsministeren holdt, handlede det om infrastruktur, og der lavede vi jo en aftale for et års tid siden om infrastruktur, altså bl.a. om en tredje Limfjordsforbindelse og andre store projekter, der skal binde Danmark sammen. Og der kunne jeg så forstå, at man ikke engang ville sige, at man i år ville komme med en plan for infrastruktur. Altså i forhold til alle de mennesker, der sidder rundt omkring og venter på, at mobiliteten fungerer, væksten kommer frem i hele Danmark, Danmark i balance og sådan noget: Bekymrer det også Ordføreren, at vi åbenbart heller ikke på det her område kan se en afklaring fra regeringens side? **Medlem**: Jeg vil sige, at den største bekymring, jeg havde i forhold til den finanslovsaftale, der blev lavet i efteråret, var, at den ikke ser fremad, at den ikke ser på, hvordan vi sikrer, at vi også fremadrettet har den velfærd og den velstand, som vi sætter pris på i vores samfund. Hvordan sikrer vi, der er vækst i det her samfund? Og der er infrastruktur nu engang vigtigt. Det oplever man i hver eneste valgkamp. Jeg har godt nok kun prøvet tre af dem sådan i den skarpe ende, men jeg skal hilse og sige, at infrastruktur er et vigtigt emne – også for lokale socialdemokratiske kandidater, som rask væk lover udvidelser af østjyske motorveje eller andre glimrende faciliteter – og det er nødvendigt, hvis vi skal sikre væksten. Det mener regeringen åbenbart ikke. **Spørger**: Lige præcis på det her område er der jo faktisk en plan, som vi lavede for et års tid siden. Parti_A har fremlagt en plan, og hvis man kigger på de to planer, er der rigtig mange projekter, der er fuldstændig enslydende. Der var valg den 5. juni sidste år, der er altså gået over et halvt år, og det seneste, jeg hørte fra statsministerens side, var i hvert fald, at vi ikke nødvendigvis skulle forvente en infrastrukturplan i år. Og så synes man efterhånden, at der begynder at gå lang tid, før folk kan få en afklaring, og det er jo nok også derfor, der eksempelvis var nordjyske borgmestre, socialdemokratiske borgmestre, der reagerede i sidste uge. De siger: Nu hører det altså op, nu bliver vi nødt til at få en afklaring af, om den tredje Limfjordsforbindelse kommer. For deres vedkommende er det f.eks. i forhold til at sikre mobiliteten i det nordjyske, herunder hvordan forbindelsen bliver, og hvor hurtigt den kommer. **Medlem**: Jeg forstår i den grad den frustration og den utryghed, som der er, ikke bare hos nordjyske borgmestre, men så sandelig også hos virksomheder og hos borgere, som jo blev lokket med glittede plakater om, at det var på tide at få en statsminister fra Nordjylland. Der er ikke meget, der tyder på, at det kommer til at betyde noget for den tredje Limfjordsforbindelse, og det synes jeg er ærgerligt. Jeg synes, det er ved at være på tide, at vi får en plan for infrastrukturen. For det er altså noget, der betyder noget for helt almindelige mennesker og helt almindelige virksomheder, og det betyder noget for vores vækst og vores velstand og dermed for, om vi også har et velfærdssamfund fremadrettet. Det synes jeg vi skal have.