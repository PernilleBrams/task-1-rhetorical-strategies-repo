[79831] **Spørger**: Tak. Nu er det jo fru Mette Frederiksens egen udlændingeminister, der i Berlingske i dag nærmest aflyser troen på, at det kan lade sig gøre. Så det er jo ikke sådan noget, vi står hernede i salen i dag og finder på. Men lad os så vende os til noget, som Parti_A jo selv bestemmer over, for i det store, flotte oplæg, der blev husstandsomdelt før valget, om, hvad Parti_A vil på udlændingeområdet, fremgår det også, at man vil lave et loft over, hvor mange ikkevestlige indvandrere der skal komme til Danmark, og det skal forhandles med kommunerne. Så kunne Ordføreren måske fortælle os lidt om, hvordan det går med at indføre det loft? **Minister**: Det sidder vi nu og kigger på i regeringen hvordan vi gør bedst. Jeg mener stadig væk, det er en ualmindelig god idé, og jeg vil i øvrigt i folkeoplysningens navn sige, at det faktisk går ret godt med tallene på udlændingeområdet, både når det handler om asyl, og når det handler om familiesammenføring. Så den tidligere regerings politik, som vi støttede op om, og den nuværende regerings politik, som den daværende regering bakker op om sammen med Parti_F, virker. Men idéen om et loft er stadig væk god, og det indgår i regeringens arbejde. **Spørger**: Det er jo super, at det indgår i regeringens tanker, hvad man lovede vælgerne før valget. Men nu var valget jo altså den 5. juni sidste år, og der har været forhandlinger med kommunerne siden hen om økonomi og ting og sager. Så kan Taleren fortælle, hvordan kommunernes reaktion har været? Hvad har de forhandlinger indeholdt, og hvor kommer loftet så til at være? **Minister**: Vores klare vurdering har været den, at når skiftende regeringer nu endelig er lykkedes med faktisk at få styr på udlændingeområdet, så var den her regerings vigtigste opgave i første kommuneaftale at begynde også at få styr på velfærden, som jo er et område, der ikke har fået den opmærksomhed, velfærden skulle, under den tidligere regering – desværre jo også med en aktie fra Parti_F. Så vi har valgt at fokusere på de ældre, på handicapområdet, på børneområdet, og det håber jeg i øvrigt Parti_F vil bakke op om. Det skal jo så ikke betyde, at vi ikke også har et fokus på, hvor mange der kommer hertil. Det går ret godt på udlændingeområdet, men et loft er stadig væk en del af regeringens arbejde.
[79835] **Spørger**: Tak for det. Jeg tror faktisk, vi er flere partier her i dag, der rigtig gerne vil bakke statsministeren op og hjælpe statsministeren med at få det synspunkt igennem, at flygtningelejrene skal være uden for Europa, hvor vi så forpligter os på et eller andet. Men det er jo ikke os, der i dag har været ude i Berlingske at sige, at det her ikke bliver til noget. Det er reelt set det, der står. Og jeg husker jo, at man, da statsministeren var i opposition, sagde: Det her vil vi, men det er den til enhver tid siddende regering, der fører udenrigspolitikken. Og det er det. Men der må være en grund til, at regeringen føler trang til at gå ud og sige: Det her bliver ikke til noget. Det synes jeg er ærgerligt, for vi skal da holde presset på, at det bliver til noget. Hvorfor er det, at man lidt slår op i banen her og ikke tror på det længere? **Minister**: Det har regeringen ikke sagt; det har udlændingeministeren ikke sagt; det har jeg ikke sagt. Jeg beder gerne udlændingeministeren om at gøre det fuldstændig klart efter dagens debat, at der intet er ændret i vores tilgang til det her spørgsmål, heller ikke i vores tro på, at det er den rigtige model. Vi har jo ikke på noget tidspunkt sagt, at det her er en nem opgave. Hvis det var en nem opgave, går jeg ud fra, at den tidligere regering havde gennemført det. Det her er en svær opgave, og det europæiske spor har selvfølgelig forskellige elementer i sig, men vi er jo gået til opgaven med et i mine øjne langt større engagement og med et meget, meget højere aktivitetsniveau end den tidligere regering. Så vi er i fuld gang med også at forsøge at løfte den her opgave. **Spørger**: Jamen det er godt at få det slået fast, for der må jo være en grund til, at der står det, vi læser i avisen i dag. Så vil jeg spørge om noget helt andet, for der er jo to spørgsmål her a ½ minut. Jeg ved fra pålidelig kilde, at den tidligere regering blev meget presset på, at nu skulle man skaffe nogle fængselspladser i udlandet. Det var den tidligere minister meget presset på. Jeg ved, at man kom langt i den forbindelse. Det var faktisk tæt på, at man var ved at have et udkast med hensyn til et land, og jeg skal for ordentlighedens skyld lade være med at nævne lande her, for det synes jeg ikke er passende. Men jeg vil bare gerne vide – nu, da vi var kommet så langt – om regeringen fortsætter den dagsorden med at skaffe fængselspladser i udlandet, om der er sket noget siden regeringsskiftet, og om man stadig væk har intentionen om, at der skal være fængselspladser i udlandet. **Minister**: Svaret er ja.
[79844] **Spørger**: Jeg kigger lige over på Parti_D – vil de ikke sige noget? (Søren Pape Poulsen (KF): Jeg er fuldt oplyst). Nå, du er fuldt oplyst. (Munterhed) . (Jakob Ellemann-Jensen (V): Der er simpelt hen ikke mere at tilføje). Der bliver simpelt hen afstemt i stammen. Nå, spøg til side. Der er flere af partierne herinde, som helt klart vil argumentere for en grøn skattereform, for der er flere partier herinde, som ønsker CO 2 -afgifter og flyafgifter. Der er mange af os, der er optaget af, hvad pokker der er af klimaredskaber nede i den her værktøjskasse, der kan gøre, at vi kan løse den udfordring, vi står over for. Så står partilederen for Parti_B og siger, at man går ind for skattestop, at man går ind for, at det ikke må koste noget, at det ikke må koste den enkelte borger og erhvervslivet noget som helst, og så er det, jeg spørger: Hvordan vil Parti_B overhovedet håndtere den udfordring, vi står over for, når det handler om klimaspørgsmålet? **Medlem**: Jeg skal gerne sende definitionen af vores skattestop til Taleren bagefter, for jeg medgiver, at det også er noget, der forvirrer os selv en gang imellem. Vores skattestop er jo indrettet på den måde, at dels er tobak undtaget – det var alle tiders, for så kunne vi hæve priserne på cigaretter for nylig – og dels er der altså mulighed for at lave grønne omlægninger inden for vores skattestop. Det, der sådan set er vigtigt for mig, er, at vores klimatiltag er ægte grønne. Punkt 1: Vi skal ikke transportere vores problemer til udlandet, for udledninger i udlandet er lige så gale som dem herhjemme. Punkt 2: Danmark skal stadig væk være et grønt foregangsland. Vi skal være et land, andre lande kigger på og siger: Vi vil være som Danmark. Det er vi ikke, hvis man ikke har råd til at flyve, hvis vi har kødfrie tirsdage, bilfrie søndage og kolde bade. **Spørger**: Jamen altså, jeg ser frem til, at vi får et mere præcist udspil om Parti_Bs skattestopsstrategi, og hvad den indeholder. Jeg har bare et kort spørgsmål: Tror Parti_B, at vi kan løse klimakrisen, uden at det her kommer til at koste noget for nogen af os? Altså, tror Parti_B virkelig, at vi kan løse den her store udfordring, uden at det kommer til at koste? **Medlem**: Det er Uffe, der står dernede – jeg er Ellemann-Jensen. (Formanden (Henrik Dam Kristensen) : Ja). Undskyld, formand. Nej, det tror vi ikke. Vi tror, det her kommer til at koste; vi tror, det bliver dyrt. Det er derfor, vi i vores finanslovsforslag i efteråret faktisk sagde, at vi gerne ville bruge råderum på det her. Vi præsenterede et finanslovsforslag, som både indeholdt et skattestop og indeholdt vores velfærdsløfte, og som prioriterede råderum til den grønne omstilling. Det er tilsyneladende ikke noget, man kan forestille sig i resten af Folketinget, altså at man kan bruge råderum på det her, for det har man travlt med at bruge på yderligere velfærdsforbedringer. Vi bliver også nødt til på et tidspunkt at se hinanden i øjnene og sige: Enten skal velfærden stige meget eksplosivt, eller også skal vi tage den grønne omstilling alvorligt.
[79852] **Spørger**: De her debatter er jo noget særligt, for det er den eneste chance, vi har til at stille spørgsmål til hinanden. Mit første spørgsmål er af mere principiel karakter: Vi har en regering, der er kommet rigtig godt fra start – der er der ingen tvivl om – og støttepartierne inklusive mit eget parti har indgået en masse gode aftaler med den nuværende regering. Men uagtet hvem der er i regering, er der jo brug for en stærk opposition, og det er – i hvert fald derfra, hvor jeg står og kigger på det – meget svært at finde ud af, hvad oppositionens projekt er. Hvad skal der til, for at vi får en stærk opposition? (Munterhed) . **Medlem**: Hjælpen skal man jo finde fra de mest uventede kanter, så tak til Taleren. Nu vil jeg lige sige, at jeg ikke tror, det er sidste gang, Taleren er i salen, heller ikke som partileder, men måske i en debat som den her, som jeg har forstået det. Jamen jeg tror ikke på det der med, at en opposition nødvendigvis skal have ét samlet projekt. Jeg tror da heller ikke, hvis man ser på oppositionen til den regering, vi havde i sidste valgperiode, at man kan sige – det ved jeg da ikke om I synes – at der var ét samlet projekt. Jeg kunne da godt få øje på nogle stykker. Men det betød da ikke, at man ikke på valgdagen den 5. juni kunne få danskernes opbakning og få et flertal og danne regering. Så jeg er ikke sikker på, at der skal være ét samlet projekt. Partierne skal præsentere deres projekt over for befolkningen og søge opbakning til det, man står for, og så må mandatfordelingen jo efter et valg afgøre, hvor stor en indflydelse man får. **Spørger**: Grunden til, at jeg spørger, er selvfølgelig, at når man følger med i dagspressen, så er det lidt uklart, om oppositionen har en leder, eller om der er mange, der har lyst til at være ledere. Har oppositionen set fra Parti_Fs synspunkt en leder, eller står I som de enkeltpartier, I er, og så må vi se, når vi kommer frem til valgdagen, hvem der træder i karakter som politisk leder af oppositionen? **Medlem**: Det er jo sjovt, for Taleren vælger nu i virkeligheden at bruge sin sidste partilederrunde til at argumentere for det modsatte af det, han argumenterede for i sidste valgperiode, for der handlede det jo om, at alle skulle være statsministerkandidater, alle skulle være potentielle ledere af oppositionen, og Taleren stillede endda sig selv til rådighed. Og nu beder han minsandten mig om at fortælle, om ikke der bare er en eller anden ledestjerne, man kan følge, og så er det der, man kan lægge sit lod. Det er nok ikke sådan, det er. Jeg tror, man skal lade tiden gå og finde ud af, hvordan tingene ender med at blive, og vi anerkender fuldstændig, at i den nuværende opposition fylder Parti_B selvfølgelig meget på grund af det valgresultat, de fik den 5. juni. Det har vi respekt for, for vi har respekt for danskernes valg, og så må vi se, hvordan tingene udarter sig frem mod næste valgdag.
[79856] **Spørger**: Det er jeg mægtig glad for at høre, for det her med at starte en ny brand for at slukke en anden er ikke noget, vi bryder os om. Så det hensyn til andelshaverne – og til lejerne – er vi jo fuldstændig enige om. Parti_C kæmpede i årevis for at få reformeret efterlønnen, og da der kom en visionær statsminister, som havde mod og mandshjerte til at gøre noget ved det, lykkedes det jo faktisk at få den daværende beskæftigelsesminister, Ordføreren, til at fjerne efterlønnen. Nu arbejder regeringen jo så på, må man tro – jævnfør hr. Arnes jubilæum i morgen – at indføre en ny form for efterløn. Kan Parti_C virkelig bakke op om en regering, der ønsker at genindføre noget, som Parti_C kæmpede så hårdt for at få fjernet? **Medlem**: Jeg er jo helt enig i, at de beslutninger, vi har truffet, bl.a. om efterlønnen, er grundlaget for de finanslove, der er lavet siden, også med skiftende flertal, og den velfærd, vi har. Og derfor var forudsætningen for, at vi bakkede op om, at der blev dannet en ny regering efter valget, jo også, at den økonomiske politik var lagt i en, kan man sige, sikkert indhegning, som gør, at der ikke kan føres en politik, hvor man ikke finansierer nye initiativer med ny finansiering, og at der ikke kan ske en samlet svækkelse af beskæftigelsen i Danmark. Og det er klart, at bryder man så med det, mister man vores opbakning. **Spørger**: Det betrygger mig selvfølgelig i nogen grad, for jeg har jo også fundet det sted i forståelsespapiret, som Taleren henviser til her. Så vil jeg bare høre Taleren bekræfte, at hvis der indføres sådan en ny form for efterløn – den hedder nok noget andet, altså helt så nemt bliver det nok ikke – vil det så være et krav, for at Parti_C fortsat kan bakke op om regeringen, at der gennemføres initiativer, som altså modsvarer den reduktion af arbejdsudbuddet, som der vil være tale om? **Medlem**: Det vil jo være en forudsætning, uanset hvilke initiativer regeringen måtte påtænke, at den holder sig inden for de rammer, som er sat op, altså at det bliver finansieret, og at der er styr på, at det ikke svækker beskæftigelsen. Så det er selvfølgelig en forudsætning. Når det er sagt, vil jeg gerne sige, at jeg jo synes det er en helt relevant problemstilling, hvad vi gør med folk, som har langt til pensionsalderen, men ikke er i stand til at passe det arbejde, de har haft. Derfor glæder jeg mig jo over, at uanset hvem de er, hvad de har lavet, og hvilken uddannelse de har, så kan de i dag få hjælp, fordi de kan søge om en seniorpension. Derfor synes jeg faktisk, at vi skal glæde os over, at den første løsning, den kendte løsning, er sat i værk.
[79871] **Spørger_Taler**: Jeg synes, at vi som et nyt flertal herinde, som jeg har glædet mig til at vi skulle blive, også har fået taget nogle rigtig gode første skridt. Vi har fået lavet et forståelsespapir, som har ført til en udvikling af en masse nye ord – forståelsespartierne er nu også blevet et ord, og det er sådan nogle ord, vi aldrig har haft før. Og jeg synes, det er spændende. Det er bl.a. kommet i stand, fordi Parti_G har stillet nogle meget klare krav til Parti_A, for at de kan sidde på vores mandater. Vi har også fået nogle meget klare garantier. Der er investeringer i velfærden, som skal betyde, at vi får forbedringer ud over det demografiske træk, at vi altså ikke bare lige skal følge med, når der bliver flere ældre og flere børn. Den økonomiske politik skal ændre sig, uligheden skal mindskes, og vi skal stoppe med de her klassiske arbejdsudbudsreformer, som enten har lettet skatten i toppen eller skåret ned over for dem, der er uden for arbejdsmarkedet. Så skal vi ikke mindst vedtage og virkeliggøre en målsætning om 70 pct. reduktion af klimagasser inden 2030. Så har vi lavet en første finanslov, som også har givet Parti_G markante resultater. Der er psykiatrien for at nævne noget, vi er rigtig stolte af. Der er hele det grønne område. Så er der det om social dumping. Jeg tror, det er de færreste, der har opdaget det, men vi har virkelig taget et skridt i den her finanslov for at forbedre forholdene og trygheden på vores arbejdsmarked og mod løndumping. Opholdskravet for dagpenge har vi også fået afskaffet. Men der er noget, vi mangler, som jeg rigtig gerne vil slå et slag for at regeringen tager mere alvorligt. Vi er nemlig ikke færdige med at gøre vores dagpengesystem tryggere. Det skal fungere for os alle sammen. Det skal helt grundlæggende sikre, at vi ikke mister det hele – hus, hjem og bil og alt muligt andet – hvis vi får en fyreseddel, eller man kan måske sige, når vi får en fyreseddel, for det sker bare for rigtig mange af os i løbet af et langt liv. For de sæsonarbejdere og løst ansatte, som der er mange af, er dagpengesystemet, og hvor meget det dækker, endnu vigtigere. Man kan tale med nærmest hvilken som helst murerarbejdsmand, og så vil hun/han fortælle, at en måned hist og her på dagpenge er ganske almindeligt, og at det nærmest sker på årlig basis, fordi ordrebogen er udtømt. Så bliver man sendt hjem, så kommer der nye ordrer ind, og så kommer man tilbage på arbejde. Det er helt almindeligt for rigtig mange. Men de mennesker oplever, at deres indkomst halveres, når de er en måned på dagpenge. Det er uholdbart, for så mister dagpengene deres funktion. Hovedårsagen til det er skattereformen fra 2012, og det er også her, at vi måske kan starte. Jeg synes, at regeringen skal tage det alvorligt, når der bliver råbt op om, hvor langt ud vi er kommet, når det kommer til vores dagpenge, og jeg synes, regeringen skal indkalde til forhandlinger. **Minister**: Tak for talen. Jeg synes, noget af det, vi er slemme til her i Folketinget – ingen nævnt, ingen glemt; jeg bærer selv en del af ansvaret for det – er, at når der er noget, vi har diskuteret og forsøgt at finde en løsning på, og nogle gange har den været god, andre gange har den været knap så god, viser det sig ofte i virkelighedens verden, så rykker vi, ofte bestemt af nogle ydre vilkår, videre til den næste problemstilling, som vi så går i gang med at løse. Derfor kunne jeg godt tænke mig, at vi i fællesskab bliver bedre til at dvæle lidt ved de udfordringer, der ikke bare går over, fordi man gør en enkelt ting. Her glæder jeg mig bare over det, der bliver sagt om psykiatrien. Det var jo i høj grad Parti_Gs fortjeneste, at finansloven også fik et ordentligt aftryk, hvad angår psykiatrien, og det vil jeg gerne takke alle partierne for. Men er vi ikke enige om, at det næste skridt er den her 10-årsplan? For selv om vi tilfører flere penge til psykiatrien, har vi faktisk ikke løst de problemer, der er – i hvert fald ikke dem alle sammen. **Spørger_Taler**: Det giver jeg Taleren helt ret i. Jeg tror nu, at det nogenlunde forventes af os, at når vi har løst en ting, går vi videre til den næste, men jeg giver Taleren ret i, at vi ikke er færdige med at løse problemerne med psykiatrien, og 10-årsplanen er så vigtig, fordi der er nogle strukturelle udfordringer i forbindelse med socialpsykiatrien, forholdet mellem regioner, stat og kommuner og stofbrugere, som samtidig også har en diagnose, og det har vi ikke løst med penge, selv om vi har givet nogle bedre forudsætninger for at gøre det. **Minister**: Selvfølgelig er der en forventning om, at vi løser problemerne, og det synes jeg vi i fællesskab er godt i gang med på nogle vigtige områder. Jeg synes bare, der er en tendens til, at når der er noget i det offentlige rum, der af den ene eller anden årsag popper op, så forholder vi os alle sammen til det og diskuterer det, og så er der en ny problemstilling, der popper op. Der er både det der med faktisk at få de beslutninger, vi træffer, til at virke i virkelighedens verden – apropos folkeskolereform og andre ting – men også det der med, at vi tør blive lidt på bolden og blive ved med at vende tilbage til der, hvor udfordringerne er store. Men jeg hører, at vi er enige om, at det var det første skridt, hvad angår psykiatrien, og at vi går videre i fællesskab, og det vil jeg bare glæde mig over. Tak. **Spørger_Taler**: Det er jeg helt enig i. Jeg hører Taleren sige, at man skal løse problemerne ordentligt og ikke bare overfladisk – det er måske en anden måde at sige det samme på. Det er jeg meget enig i. Der er rigtig meget gøre, særlig inden for psykiatrien og andre velfærdsområder, som vi bestemt ikke er færdige med, selv om vi er kommet godt fra start.
[79872] **Spørger**: Tak for det. Fordelen ved sådan en debat her er jo, at man sådan kan få forskellige partilederes udlægning af det samme spørgsmål, og det vil jeg jo nu prøve at benytte mig af her. Jeg drøftede før med Ordføreren det her med ultimative krav, og Ordføreren kom ind på det med minimumsnormeringer og sagde, at det havde været et ultimativt krav fra SF's side i forhold til regeringen og finansloven, og det var Ordføreren rigtig glad for at man var kommet i mål med. Er det også fru Pernille Skippers oplevelse, at der er blevet indført minimumsnormeringer i børneinstitutionerne i Danmark? **Medlem**: Nej, det er ikke Parti_Gs opfattelse, at vi nu er i mål med det meget store behov og meget vigtige krav om at få indført minimumsnormeringer i daginstitutionerne. Vi har sat rigtig mange penge af til børneområdet, og det kommer til at give et løft. Det tror jeg også at man allerede kan mærke i de kommunale budgetter. De penge er tiltrængt, og der kommer til at blive ansat mange, mange flere pædagoger og medhjælpere og pædagogiske assistenter. Men jeg mener ikke, at det er tilstrækkeligt til at sikre, at vi har en minimumsnormering med maks. Tre vuggestuebørn, seks børnehavebørn pr. voksen i alle enkeltstående institutioner. **Spørger**: Jeg er jo enig med Taleren i, at der ikke er indført de her minimumsnormeringer. Jeg er også enig i, at der jo allerede nu her, allerede næste år er afsat en del penge, som jo faktisk svarer til, at man i hver tredje institution i Danmark vil kunne ansætte en ekstra pædagog, mod at det så for forældrene bliver dyrere at have børnene gående der, uanset om de så er i hver tredje institution eller ej. Tror Taleren ligesom mig, at der måske er en forælder eller to derude, som bliver lidt skuffet over, at der reelt ikke bliver leveret på det, som nogle kalder for et ultimativt krav, samtidig med at man så skal betale mere? **Medlem**: Jamen det tror jeg bestemt der er, men bare for at sige det helt direkte: Selv om Parti_G og SF bestemt ikke har den samme opfattelse af, hvor langt vi er kommet, og hvad vi kalder tingene, har vi faktisk en fælles målsætning om, at vi skal nå videre, at vi skal have lavet en lov om minimumsnormeringer, og at den skal være så god som overhovedet muligt. Og ja, det er ikke perfekt. Jeg tror også, at der er nogen, der havde håbet, at det gik både hurtigere og stærkere, og er skuffet over forældrebetaling og meget andet. Så der er bestemt uenigheder, men også et ønske om fælles mål. Det står meget klart for os i Parti_G, at vi har en samarbejdspartner i SF, som er ukuelig.
[79877] **Spørger_Taler**: Tak for det. 3 minutter er jo ikke alverden, så jeg vil fokusere på to ting, som vi længe ikke har talt så meget om, men som vi skal til at have noget mere fokus på. Det ene er det forlig for politi og anklagemyndighed, som venter, og som vi med meget spæde skridt er gået i gang med, og som vi skal være færdige med inden sommerferien. Jeg håber meget på, at vi får et meget bredt forlig, og også at flere borgerlige partier kan få lov at deltage, også Parti_D. Jeg synes, det er helt afgørende vigtigt, at vi i det her land får noget mere politi. Vi skal fortsætte den retning, der har været lagt: flere betjente til at hjælpe på gader og stræder, mere politi i det nære. Jeg håber meget på, at vi kan lave en aftale, der sikrer, at det nære politi, der er sat i gang, bliver endnu bedre, og at vi i særlig udsatte boligområder fastholder en indsats med noget nært politi, men også at hr. og fru Jensen møder deres politi, også når der ikke er blå blink på bilen. Jeg synes, det er helt afgørende vigtigt, at vi får lavet den aftale. Hvor meget politiet der så skal være, må vi diskutere, men det er uden for enhver tvivl i vores verden, at der i hvert fald skal noget mere politi til i Danmark. Og så skal vi have løst den udfordring, at når der kommer mere politi, bliver der lavet flere sager, og når der bliver lavet flere sager, skal der jo bruges nogle flere anklagere til at føre dem frem i retten. Jeg tror, det ryster de fleste af os at høre anklagere sige, at skyldige går fri, fordi man ikke har tid til at forberede sagerne. Det er blot for at sige, at det ser jeg frem til at diskutere. Og så den anden ting, som ikke må forsvinde, fordi vi diskuterer alle mulige andre ting: Den tidligere regering og Parti_F blev enige om en ny sundhedsaftale inden valget. Vi må konstatere efter valget, at det er der ikke flertal for længere. Sådan er verden. Men det er blot for at sige, at jeg ikke håber, at regeringen dermed mener, at så skal vi ikke diskutere sundhed. Rigtig, rigtig mange accepterede jo den præmis, der hedder, at vi har brug for at kigge på vores sundhedsvæsen. Der er nogle kæmpe udfordringer, der venter. Vi får flere og flere kronikere. Vi får mange flere, som får behov for behandling, og det er vi jo nødt til at finde en løsning på. De skal jo ikke alle sammen ind på et stort sygehus, de skal ikke alle sammen ind på et supersygehus. Nogle af dem skal jo behandles helt lokalt. Derfor har vi brug for nogle flere praktiserende læger, og vi har også brug for at tænke hele sygehusstrukturen på en mere nær måde, men også med respekt for specialisering. Parti_D har måttet erkende, at der er et flertal i Folketinget, der synes, det er vigtigere at have en politiker end en læge tæt på, når man er syg. Derfor må vi jo så leve med, at regionerne bliver bevaret. Fred være med det. Det skal ikke afholde os fra at lave en aftale. Jeg håber bare, vi husker, at vi ikke bare kan sige, at nu er det her valg afholdt, og at der ikke er brug for at få lavet en aftale om sundhed i Danmark. For det er der, for ellers bryder vores sundhedsvæsen sammen. **Minister**: Det var da dagens bedste indlæg. Det bliver jeg nødt til at sige. Jeg vil glæde mig til at lave sundhedsreform sammen med Parti_D på baggrund af de ord, der er faldet i dag, og jeg vil glæde mig til at lave en flerårsaftale om politiet. Jeg kan faktisk ikke rigtig forestille mig at lave en flerårsaftale om politiet, uden at Parti_D er med inde ved bordet. Så det glæder jeg mig til. Og så vil jeg gerne have lov til – og det mener jeg virkelig, virkelig oprigtigt – at sige tak til den Parti_D partileder. Jeg har startet en debat om nogle af de mest udsatte børn og ønsker et stærkere fokus på børns rettigheder, og den partileder, der er gået mest aktivt ind i den diskussion og i mine øjne uden alle mulige forbehold og alle mulige parenteser og men'er og er gået ind i at sige, ja, det er børnenes tarv først og fremmest, er faktisk den Parti_D leder. Det vil jeg virkelig gerne have lov til at sige meget, meget stort tak for. **Spørger_Taler**: Jamen tak for, at vi her fik vetoret på politiforliget. Nej, det gjorde vi nok ikke, men jeg glæder mig til at arbejde konstruktivt med det her og også med sundhed. Og så tak for de pæne ord om børnenes tarv. Det her er jo bare hundesvært. Det er det. Om vi nogen sinde finder den optimale løsning, ved jeg ikke. Men at vi får en diskussion – og en fordomsfri diskussion – om, hvad der er bedst for det enkelte barn og ikke alle mulige andre interessenter, men hvad barnets interesse er, ser jeg frem til. **Minister**: Men det er jo lige præcis det, der er det afgørende, og der må jeg bare sige, at Spørgeren i den diskussion har spillet en rolle, hvor man helt entydigt har taget vare på børnene og på børnenes tarv, og det synes jeg virkelig er så prisværdigt. Der er selvfølgelig ikke nogen, der har vetoret i forhold til en flerårsaftale omkring politiet, men jeg oplever jo faktisk, at på retspolitikken ligger Parti_D og Parti_A rigtig, rigtig tæt på hinanden. Der er selvfølgelig også ting, vi er uenige om, men hele vores ønske om at bringe politiet tættere på borgeren og dermed mindske Rigspolitiet, få mere ud til kredsene og i det hele taget få noget af den nærhed tilbage, som desværre er gået tabt, bl.a. som konsekvens af politireformen, ser jeg meget, meget positivt på. **Spørger_Taler**: Tak. Den store udfordring her bliver selvfølgelig også, hvordan vi kommer til at prioritere de ressourcer, der er, for vi skal have noget mere politi, og hvordan vi sikrer, at der fortsat er specialiserede enheder, også i Rigspolitiet, samtidig med at vi støtter det lokale. Men den forhandling er jo lige startet, og den bliver rigtig god at føre igennem, tror jeg, for vores politi og vores borgere.
[79884] **Spørger**: Tak. Det er jo sådan lidt en balancegang, hvor man takker for det kollegiale samvær og sådan noget, men nu har jeg forstået, at Ordføreren slet ikke holder op. Det kan godt være, at han ikke skal være partileder, men det er jo, bl.a. for at han så kan være en aktiv politiker, og når man er færdig med det, kan det være, at man om ikke andet kan sende en ansøgning ind om at komme i NEWS & Co. og sidde og være klogeåge, som kan fortælle os alle sammen, hvordan vi skal leve livet. Der er jo sikkert fremtidsmuligheder, så derfor vil jeg stadig væk holde det lidt på det politiske plan. Når man er så optaget af demokrati og dermed folkestyre og borgerinddragelse, synes Ordføreren så ikke, at der er et modsætningsforhold i, at EU bestemmer stadig mere? For hvis man skal få borgerne til at blive inddraget, skal de jo kunne inddrages om noget, de rent faktisk kan træffe beslutning om. Med årene er der jo stadig flere beslutninger, som kommer til at blive truffet i EU og ikke i nationalstaterne og dermed ikke dér, hvor borgerne befinder sig. Kan Ordføreren ikke anerkende, at der er et modsætningsforhold her? **Medlem**: Nej, det synes jeg faktisk ikke, for det ligger jo som et princip i EU-lovgivningen, at man skal sikre, at beslutningerne træffes på det lavest tænkelige lokale niveau. Men omvendt er der jo en masse, masse problemstillinger, som man kan sige ingen pas har, forstået på den måde, at det er grænseoverskridende problemstillinger. Jeg må sige, at jeg kun er blevet mere glødende EU-/Europaentusiast, jo større problemer vi er blevet konfronteret med. Så jeg kan ikke se det samme paradoks eller den samme målsætning som spørgeren. **Spørger**: Er Taleren ikke enig i, at der kommer flere og flere eksempler på, at der er ting, man nationalt gerne vil træffe beslutning om, men at man så får at vide, enten at det kan man ikke eller at det kan man kun inden for nogle meget snævre rammer? Jeg kan huske, at Europa-Kommissionen kom rendende, da vi ville bestemme, hvor lang tid lastvognene måtte holde på vores rastepladser, eller da der her i Folketinget var et flertal, der ikke ønskede, at vi skulle sende børnechecks til Rumænien. Fordi farmand er oppe at arbejde i sommerperioden, skal vi sende børnechecks til Rumænien, til moderen og til børnene, der bor der. Der sagde vi, at det syntes vi ikke var rimeligt. Og der kommer regler på arbejdsmarkedsområdet om mindsteløn, hvor vi siger, at vi med den danske model da har en tradition for at lade arbejdsmarkedets parter klare det selv. Er Taleren i det mindste ikke enig i, at eksemplerne på ting, der indsnævrer det nationale rum, bliver flere og flere? **Medlem**: Jeg ved ikke, om de bliver flere og flere. Jeg kan fuldstændig forstå det, hvis der er oplagte bureaukratiske eksempler, hvor man gør det mere indviklet end godt er. Det er jeg fuldstændig enig i at man skal gå op imod. Men jeg synes bare, at det europæiske samarbejde bliver vigtigere og vigtigere. Det syntes jeg, når vi snakker klimadagsorden, når vi snakker arbejdsløshed, når vi snakker om at sikre vores børns muligheder for at uddanne sig i andre lande i Europa. Jeg kan kun se, at hvis vi ikke havde et EU, så måtte vi opfinde det. Så jeg må bare sige, at jeg overhovedet ikke ser det i det samme perspektiv som spørgeren.
[89364] **Spørger**: Tak for det. Tak for talen til formanden for Parti_B. Parti_G og Parti_B har jo tit nogle diskussioner, hvor Parti_B ikke synes, Parti_G passer nok på det private erhvervsliv. Sådan kan vi vel godt sige det, ikke? Men noget af det, som vi faktisk bekymrer os rigtig meget om i den her krise – for det er ikke kun en sundhedskrise, det er jo i allerhøjeste grad også en økonomisk krise – er, hvordan den rammer skævt. Den rammer også skævt, når det kommer til de erhvervsdrivende, især de helt små selvstændige, enkeltmandsvirksomhederne, freelancerne, altså alle dem, der sådan i virkeligheden lever et enormt prekært arbejdsliv, og som også rammes allerhårdest. Og noget af det, vi gerne ville, var at give små selvstændige mulighed for at få dagpenge, uden at de skulle lukke virksomheden helt, men med et cvr-nummer i dvale. Er det ikke noget, Parti_G og Parti_B kunne blive enige om? **Medlem**: Jeg ved i hvert fald, det er noget, der er blevet diskuteret. Jeg tror, vi diskuterede det allerede tilbage i foråret 2020, hvor det her var oppe at vende. Og som jeg forstod det – og tilgiv mig, hvis jeg husker forkert – er udfordringen ved det, at man så skal lukke en hel branche ned, hvis man skal lægge virksomheder i dvale. Det, jeg synes er vigtigt, er, at vi ikke har den her forskelsbehandling af selvstændige i forhold til lønmodtagere. For der står altså nogle mennesker derude, som er selvstændige, som har regninger, der skal betales, som har en husleje, og som altså mangler deres indtægt. Og dem bliver vi nødt til at hjælpe, for de skulle jo virkelig gerne være der, når vi kommer ud på den anden side. For de er altså med til at skabe de ting, vi lever af som samfund. **Spørger**: Vi vil såmænd også meget gerne være med til at sætte lønkompensationen op for de små selvstændige, især hvis vi også kan sætte kompensationen til de mennesker, der så mister deres arbejde, de fyrede, med op. Men det, jeg spurgte til, var, om vi ikke generelt skulle gøre det muligt for små selvstændige, når de har sådan en periode. Der er mange lige nu, men når vi forhåbentlig kommer på fode igen, vil der også være små selvstændige, som i perioder vil hænge med en vis legemsdel i vandskorpen. Og hvis de kunne få lov til at gå i dvale i virksomheden, uden at skulle sælge inventaret og lukke cvr-nummeret, bare i en måned eller to, og få nogle dagpenge, så kunne det være, de kunne drive virksomheden videre bagefter. Bør vi ikke være enige om, at det er et mål, og at det er lidt for mærkeligt, at vi ikke allerede har givet dem den mulighed i dag? **Medlem**: Jeg tror, vi deler ambitionen om at hjælpe de selvstændige mere, end vi gør, hjælpe freelancerne, hjælpe enkeltmandsvirksomhederne, og vi gjorde også meget i foråret, men vi er bestemt ikke i mål endnu. Altså, hvis muligheden er der for sådan en ordning som den, Taleren skitserer her, så lad os se på den. Det, der er vigtigt for mig, er ikke, hvordan vi gør, men at vi gør noget, og at vi gør det nu, og at vi sørger for at hjælpe de mennesker, som står i en dybt fortvivlende situation. Det bliver vi ikke uenige om.
[89365] **Spørger**: Tak for det. Deler Parti_B Parti_Ks indtryk af, at regeringen med den nye velfærdsaftale på ældreområdet risikerer at mindske de ældres ret til frit valg i de udvalgte kommuner, og i givet fald – hvis svaret altså er ja – vil Ordføreren så sætte nogle ord på, hvad Parti_B tænker om det? **Medlem**: Altså, der, hvor jeg bliver bekymret, er jo, når man siger, at nogle skal have frit valg, og at man så på den måde, man implementerer det på, risikerer at mindske det frie valg. For vi er forskellige alle sammen og gudskelov for det, og derfor har vi forskellige behov. Det er derfor, jeg siger, at på ældreområdet og på hele velfærdsområdet skal vi have en langt højere grad af frit valg. Vi skal have noget at vælge imellem. Vi skal have et friplejehjem i hver kommune. Vi skal have bestyrelser, hvor pårørende engagerer sig. Vi skal have et langt større engagement, og vi skal have langt flere muligheder. Men det er muligheder for borgeren, ikke for kommunen, ikke for systemet. Vi skal sætte mennesket frem for systemet. **Spørger**: Tak, det er vi meget enige i i Parti_K, og jeg synes, det er dejlige ord fra Parti_Bs formand, som jeg glæder mig over. For det er jo svært at kalde det fuldstændig frihed, som Taleren gjorde ved Folketingets åbning, når man giver kommunerne mulighed for at mindske de ældres ret til frit valg. Så kan Taleren – partilederen har jo allerede gjort det lidt – sætte lidt flere ord på, hvordan man konkret i Parti_B tænker det her skal udmøntes? **Medlem**: Jeg ønsker frit valg på alle velfærdshylder. Nu spørger Taleren specifikt til ældreområdet. Altså, som sagt synes jeg, at der skal være et friplejehjem i hver kommune – ikke fordi et friplejehjem er bedre end de offentlige, men fordi det er noget andet, og fordi der skal være noget at vælge mellem. Det kan være tematiseret. Det kan være for musikere, det kan være et homoplejehjem, det kan være hvad som helst. Altså, giv os nu muligheden for at vælge frit. Det er ikke sikkert, at vi havner det samme sted, for det, der er bedst for mig, er ikke nødvendigvis det bedste for Taleren. Så lad os nu sikre det her reelle frie valg og oplysningen om, hvordan man træffer netop det valg. For på det tidspunkt, hvor man skal træffe det, er man i en situation, hvor man jo har brug for hjælp.
[101068] **Spørger**: Jeg vil også meget gerne erklære mig enig, men så let slipper Ordføreren så ikke med mig, som han gjorde med statsministeren. For er der nogen, der ikke mener, at vi skal udfase russisk gas? Jeg har endnu ikke mødt nogen – det er i hvert fald meget, meget få. Det store spørgsmål, det vanskelige spørgsmål, som Ordføreren jo så forsømmer at give et svar på, er: Hvad skal vi sætte i stedet? Han siger, at den grønne omstilling ikke kan klare det. Det er jeg meget enig i. Jeg tror, det er 3 pct. af EU's energiforbrug, der i dag kommer fra vedvarende energikilder. Så det er ikke en vej at gå. Så hvad er det? Kunne det f.eks. være, at man bruger en del af den genopretningsfond, som EU lavede i forbindelse med corona, til energiuafhængighed, får bygget nye havne osv., så vi kan få gas ind fra USA? **Medlem**: Altså, der er to udfordringer med russisk gas – den er russisk, og det er gas. I forhold til gasdelen er udfordringen jo den grønne omstilling, og det skal vi svare på på lang sigt, men vi er nødt til at svare på den anden del, altså at den er russisk, på kort sigt. Noget af det, vi kan gøre, er at skrue op for biogas; noget af det, vi kan gøre, er at gøre det mere, hvad kan man sige, brugervenligt for virksomheder at anvende de erhvervsordninger, der er, for at udfase gas og også at gøre det nemmere for forbrugere at udfase deres naturgasfyr. Og så skal vi se på i fællesskab, hvordan vi styrker vores energiinfrastruktur i Europa. Hvordan sikrer vi, at vi bliver uafhængige hurtigst muligt? **Spørger**: Nu har vi jo bl.a. takket være hr. Jakob Ellemann-Jensens parti en solidaritetsklausul, der gør, at dansk produceret energi er europæisk produceret energi. Så den lille slat, hvis jeg må sige det sådan, som biogas kan bidrage med, forslår jo ikke meget i en europæisk, i en EU-mæssig sammenhæng. Så jeg synes, det ville være godt, om Taleren ville forholde sig til det konkrete forslag, jeg kommer med, altså at vi i forhold til de 5.000 milliarder, tror jeg det er, der er sat af som en genopretningspakke efter corona, som er øremærket til den grønne omstilling, i samlet flok fra Folketingets side siger til EU: Der vil vi gerne have, at de bliver lavet om til at være en uafhængighedsfond, som sikrer os nye investeringer, så vi bliver uafhængige af russisk gas. **Medlem**: Jamen i min optik kan man jo slå to fluer med et smæk her. Hensigten er jo sådan set at blive uafhængige af russisk gas, og det haster, men det er altså også at få en grøn omstilling. Og det er også noget, vi som land kan have gavn af, både for at der er et land til vores børn, men så sandelig også for at der er et velfærdssamfund for dem. For det her handler om danske virksomheder og deres mulighed for at sælge grøn omstilling i resten af Europa.
[101077] **Spørger**: Tak for talen. Partilederen siger, at man ønsker, at større inddragelse også skal finde sted i det nordatlantiske samarbejde i rigsfællesskabet. Vi har i nogle tilfælde et demokratisk underskud, når vi kigger på det samarbejde, der er mellem de parlamenter, vi har i rigsfællesskabet. Har partilederne gjort sig nogen tanker omkring, hvordan dette eventuelt kan styrkes? Bl.a. er Siumut jo kommet med et forslag til et folketingsråd, hvor de forskellige parlamentarikere fra andre parlamenter end Folketinget også kan mødes. **Medlem**: Altså, jeg kender ikke det konkrete forslag. Det lyder som en udmærket idé, for jo mere vi ser til hinanden, des bedre er det i virkeligheden. Nu har vi jo heldigvis en grundlovssikret repræsentation af både Grønland og Færøerne i Folketinget, og hvis man skal tale om demokratisk overskud eller underskud, tror jeg, der er en overrepræsentation sådan forholdsmæssigt set. Det synes jeg er godt, og jeg synes, det er vigtigt, og jeg synes, det er rigtigt. Men jo mere vi kender til hinanden, des bedre vil vi også være til at samarbejde om fælles interesser. **Spørger**: Nu er vores mandater, f.eks. de to folketingsmedlemmer fra Grønland, jo baseret på, at man i 1953 valgte, at Grønland skulle blive præcis som Danmark. Men det har vi jo senere fundet ud af ikke rigtig kunne lade sig gøre. Senere har vi fået vores eget parlament og vores egen regering, og det har så også resulteret i, at vi f.eks. har fem partier i Grønland, men der er kun to, der er repræsenteret i det danske Folketing, ergo er der nogle stemmer, der går tabt ved dette. Jeg håber, at man kan indgå et samarbejde med alle partier herinde i Folketinget om netop at styrke samarbejdet, måske bl.a. ved at invitere partilederne til en partilederdebat. **Medlem**: Jeg står bare lige og tæller; jeg tror, der er 15 partier repræsenteret her og nu i Folketinget, og jeg gruer for den kommende folketingsvalgkamp, hvor vi vil være en 52-53 stykker. Altså, jeg er enig i, at det er godt at have et tæt samarbejde, og at have det parlamenterne imellem tror jeg vil være en styrkelse for os alle sammen. Så det ser jeg meget gerne fordomsfrit på.
[101127] **Spørger**: Jeg havde faktisk ikke tænkt mig at stille et spørgsmål, men på grund af svaret bliver jeg altså nødt til at stille et spørgsmål, for jeg mener, at hovedparten af muslimer i Danmark fungerer velintegreret og fungerer godt i vores samfund, men vi har også grupper, der ikke gør det. Jeg har en ven, der hedder Ahmad Mahmoud, som har skrevet en bog, der hedder »Sort land«. Han er sprunget ud som bøsse som voksen og er blevet forfulgt, fordi han er bøsse. Og hvis man spørger ham, siger han, at det ikke kun er, fordi han er bøsse, for hvis han havde været etnisk dansk, havde han ikke haft problemet. Anerkender partilederen, at der er forskel? **Medlem**: Jeg anerkender, at der også i nogle muslimske miljøer er homofobi, det anerkender jeg, og det er også derfor, jeg hele tiden prøver at sige: Pas nu på med at være biased; hør mig sige det, jeg siger. Jeg siger, at der findes homofobi og kvindeundertrykkelse også i de muslimske miljøer, og det skal bekæmpes. Det siger jeg fuldstændig klart og fuldstændig tydeligt. Men jeg har det nogle gange, som om det ikke er det, man hører mig sige. Man vil helst høre mig sige noget andet, som jeg ikke siger. Og det er i virkeligheden også det, jeg italesætter her – at her har vi haft en debat hele eftermiddagen, og så kommer jeg herop som partileder, og så skal jeg svare på spørgsmål om islam og muslimer. Jeg synes, det er uærligt, det synes jeg. **Spørger**: Men jeg spørger jo bare, fordi jeg blev forvirret over svaret. Og det synes jeg jo sådan set må være rimeligt nok uden at jeg skal behæftes med et eller andet. Det er jo sådan, når vi har en debat i Folketinget, at vi følger op på hinanden. Jeg tror også, jeg fulgte op på et spørgsmål om NATO til Taleren efter Taleren. Det er jo, fordi der også skal være en fri debat. Det må man også anerkende. Og jeg blev bare overrasket, for jeg ved, at der er æresrelateret vold i Danmark. Det er ikke etnisk danske, det er folk af anden etnisk herkomst, vi snakker om, når vi snakker om æresrelateret vold. Det tager jeg alvorligt, ligesom jeg tager al anden vold alvorligt. Og det var bare derfor, jeg rejste mig op, for jeg tænkte, om der var noget, jeg ikke havde hørt. Jeg er ikke fordomsfuld, jeg er faktisk meget åben i den henseende, vil jeg altså sige. **Medlem**: Så håber jeg også, hvis Taleren er åben over for det, at hun hører mig sige klart og tydeligt, at jeg tager afstand fra al slags vold, æresvold, kvindevold, ligesom Taleren gør – jeg tager klart og tydeligt og utvetydigt afstand fra al kvindevold, der findes, uanset hvilket miljø det findes i. Jeg tager klokkeklart afstand fra det, selv om jeg er muslim, selv om jeg er brun – lige meget hvad, så tager jeg afstand fra det. Jeg håber, at jeg har fået sagt det tydeligt en gang for alle her: Jeg tager afstand fra al slags vold.
[101136] **Spørger_Taler**: Der er blevet sagt meget i dag, og det har været en lang debat, så jeg vil egentlig rigtig gerne starte et positivt og lidt opløftende sted. Statsministeren var også inde på, at der er kommet en ny koalition i Grønland, og det synes jeg sådan set er enormt positivt. For noget af det, vi efterlyser i Grønland, er politisk stabilitet, og at vi har fokus på bolden og der kommer noget politisk ro til at have fokus på de politiske sager. Så jeg har i hvert fald store forhåbninger til, at det samarbejde kan løfte noget i forhold til det grønlandske samfund. Når det er sagt, følger vi jo også med i situationen i forhold til Ukraine, og mens vi står her og taler om, hvordan vi synes verden kan blive bedre, så ved vi, at verden et andet sted ikke kunne være værre for en ret stor gruppe, nemlig i Ukraine. Og som grønlandsk folketingsmedlem kan jeg ikke undgå at bekymre mig for, hvordan situationen kan udvikle sig i Arktis, ikke mindst fordi Rusland fylder 40 pct. af det arktiske område, men også på grund af Grønlands størrelse og beliggenhed. For Rusland er en spiller i Arktis, men med krigen i Ukraine kan vi ikke fortsætte samarbejdet med Rusland for nu. Samtidig har jeg også en ro i maven, fordi vi står sammen med Danmark, fordi vi er et rigsfællesskab, og fordi vi dermed også er en del af NATO. Rigsfællesskabet er på mange måder på vej hen mod en skillevej, og det fylder meget i det politiske landskab i begge lande, Grønland og Danmark. Jeg mærker også en oprigtig interesse fra regeringen i forhold til at begynde at se Grønland mere ligeværdigt, ikke mindst i det politiske arbejde, og det er jeg meget forhåbningsfuld og meget taknemmelig over. Den gode relation skal vi nemlig dyrke, og den skal vi fremelske dér, hvor vi også ved at der stadigvæk kan være forhindringer. Vi skal blive klogere på hinanden, og vi er nødt til at kere os om hinanden for at kunne fortsætte det gode samarbejde og fortsætte fællesskabet i de kommende år. De fleste grønlandske børn derhjemme ved rigtig meget om Danmark, men omvendt ved vi, at mange danske børn, unge og voksne ikke ved særlig meget om Grønland. Og så længe det bliver ved med at være sådan, ved vi også, at der er fordomme og der er diskrimination, og det mener vi at vi er nødt til at ændre, både i skolerne og i medierne, og det har vi også fremført over for regeringen. Og det, jeg mødes med, er sådan set en lydhørhed. Men den lydhørhed skal vi have omsat til handlekraft. Jeg tror, at vi sammen kan skabe nogle bedre beslutninger for et fremtidigt forhold mellem Grønland og Danmark, som bliver endnu bedre end det, der er i dag. Jeg ser også en regering, som er ydmyg over for sin egen historie og endda endnu mere ydmyg, end man har været tidligere. Undskyldningen til eksperimentbørnene er et rigtig godt eksempel på det: Man tør kigge de mørke kapitler i øjnene. Vi ved, at det samme gælder for juridisk faderløse, og her håber jeg, at regeringen vil være lige så ydmyg og give dem den anerkendelse, den undskyldning og den erstatning, som de også i lige så høj grad fortjener. Tak for ordet. Qujanaq. **Medlem**: Tusind tak. Tak for talen, og også tillykke til den nye regeringskonstellation. Jeg kunne rigtig godt tænke mig at spørge ind til den grønne omstilling og Grønland. Det er jo noget, vi både på grund af diverse tv-programmer lige for tiden, men jo også i det hele taget bør have enormt meget fokus på, fordi I i Grønland bliver ramt så hårdt og så voldsomt af de klimaforandringer, der er, men jo også har lagt politikken om, i hvert fald sådan, som jeg forstår det nu, og bakker op om Parisaftalen. Så derfor kunne jeg rigtig godt tænke mig at høre, også set i lyset af den nye konstellation: Er der nogle nye ting på tegnebrættet i forhold til den grønne omstilling? **Spørger_Taler**: Mange tak. Jeg ser sådan set en meget lige grøn linje, kan man sige, i Grønlands politik, hvor vi har meget mere fokus på netop at være bæredygtige og i højere grad at sætte klimaet forrest. I Grønland er det meget det politiske, der driver den grønne dagsorden, men det gør sådan set ikke noget, så længe der sker noget. Bl.a. da statsministeren var i Grønland, indgik man jo en aftale med henblik på netop at se på finansieringen, også fra dansk side, af endnu mere vandkraft og grøn energi i Grønland, og det synes jeg er en god vej at gå. **Medlem**: Bestemt. Jeg håber også, at Taleren vil delagtiggøre resten af Folketinget, hvis der er noget eller nogle områder, hvor vi bør samarbejde i langt højere i forhold til grøn omstilling og udvikling; vi har jo også haft diskussionen i forhold til et forskningssamarbejde. Et andet spørgsmål, jeg har, er i forhold til viden om Grønland, for som Taleren også sagde, bliver man fortalt og forklaret meget i skolen i Grønland, men ikke så meget herhjemme. Hvad mener Taleren vi kan gøre for at udbrede mere viden om Grønland til børn, unge og voksne i Danmark? **Spørger_Taler**: Mange tak. Jeg kunne sådan set rigtig godt tænke mig en kobling mellem det grønne og det blå, altså det at skabe bæredygtig økonomisk udvikling, for det har Grønland også brug for, og der ser jeg sådan set også Danmark spille en rolle. Så det vil jeg gerne prøve at uddybe, når jeg har lidt flere sekunder til det. Men det, vi helt konkret gerne ser, er, at danske unge både i folkeskolen og gymnasiet får noget viden om Grønland og ikke kun om det historiske, fordi det sådan set er med til at regenerere fordommene. Og når man bliver mødt med spørgsmål, som går ud på, om man bor i igloer eller rider på isbjørne, som er reelle spørgsmål, der bliver stillet til grønlændere, så har vi et vidensgab, vi er nødt at fylde ud, og som i høj grad også er en dansk opgave. Og jeg tror på, at hvis vi har børn og unge som et strategisk fokus, også i relationen mellem Grønland og Danmark, både i skoler og i medier, kan vi jo nå rigtig langt også i forhold til fremtiden.
[101149] **Spørger**: Tak. Jeg kunne også have lyst til at kommentere talen, som nærmest var en ren gyser set med Parti_Gs briller, men det må jeg hellere lade være med. Men jeg vil dog alligevel forsøge at begive mig ud i noget lidt mere ideologisk, som jeg jo sætter pris på at formanden for Parti_H også ofte gør, og tale om profit på velfærd. For der er vi jo om noget uenige, og vi havde en debat for nogle uger siden, som vi ikke rigtig fik afgjort. Så jeg kunne godt tænke mig at høre: Er der ingen grænser for, hvor meget profit man må trække ud af vores velfærd, altså hvor meget man må tjene på velfærden, hvis man spørger Parti_H? **Medlem**: Nej. **Spørger**: Tak. Det var et enormt konkret svar. Man kan sige, at set med mine briller bør man slet ikke kunne trække noget som helst profit ud. Bevares, man må gerne tjene penge som skoleleder for en friskole eller som lærer, eller hvad ved jeg, men der bør ikke trækkes profit ud. Og jeg synes faktisk, at der er en sag, der understreger det ret konkret, nemlig om krisecentrene, hvor en masse krisecentre er gået sammen og har klaget til offentligheden og politikerne over de folk, der kommer ind nu og uden ordentlig faglighed, men bare for at tjene penge, driver rovdrift på voldsudsatte kvinder og børn. Synes Parti_H virkelig, at man skal kunne tjene et fedt overskud på det? **Medlem**: Parti_H mener, at der skal være så meget konkurrence på velfærdsområderne, at sådan et tilbud ville gå konkurs, hellere i morgen end senere end det. Der er også et andet godt eksempel på, at Parti_Gs politik er skadelig for Danmark – jeg ved ikke, hvad det passende ord er for det, men det er vist et venligt ord for det – og det er Dagmarsminde, det private demensplejehjem, som er voldsomt populært. Jeg tror, at alle os, der har set dokumentaren om Dagmarsminde, blev utrolig rørt. Det har kostet mange millioner kroner at bygge Dagmarsminde op. De havde et beskedent overskud sidste år på 0,5 mio. kr., og derfor er konsekvensen af Parti_Gs politik, at de skal tvangslukkes, altså fordi de har en lille profit. Det mener jeg er meget skadeligt for danskernes velfærd.
[106883] **Spørger**: Tak for ordet, tak for talen. Jeg er sikker på, at Ordføreren kender til den seneste IPCC-rapport, som viser et temmelig dystert billede af klimapolitikken; bl.a. forudser klimaeksperterne jo, at vi kan forvente en global temperaturstigning på omkring 1½ grad allerede i 2030, hvilket er tidligere og mere massivt end først antaget. På den baggrund vil jeg høre Mette Frederiksen, om det giver nogen særlig anledning til at skærpe Parti_As klimapolitik? **Minister**: Altså, for det første er IPCC-rapporten meget, meget dyster læsning, og det er helt rigtigt, at det ser værre ud igen. Det er ikke første gang, vi prøver det – nu er vi der så igen. Og jo, det giver bestemt anledning til at skærpe yderligere og sætte tempoet endnu mere op. Igen vil jeg sige – med risiko for, at det kommer til at lyde kedeligt – at vi jo har besluttet os for, at de kommende år i høj grad er implementeringsår, for vi skal have mere vedvarende energi, vi skal videre på power-to-x, og vi skal i gang med en større omstilling af dansk landbrug. Det er alt sammen arbejde, som vi glæder os til at samarbejde med Folketinget omkring også. **Spørger**: Nu er jeg jo en af dem, der ikke synes, at implementering og handling lyder kedeligt, tværtimod. Det er faktisk noget af det, vi efterlyser allermest hos den her regering. Men vi har også lige hørt fra Nationalt Center for Miljø og Energi, at udledningerne i Danmark faktisk viser sig at være steget fra 2021 til 2022; det vil sige, at man ikke rigtig har set resultaterne af alle de her fine planer, der er lavet, endnu. Så vil Taleren kalde det for akut handling? **Minister**: Jeg synes, det er svært at påstå andet, end at der er behov for akut handling, når det handler om klimaet. Der også behov for langsigtede løsninger, men det bliver nødt til at være i en vekselvirkning. Vi har travlt på klimaområdet, og derfor har vi jo også været enige om på tværs af partierne at sætte nogle meget, meget høje klimamål, som vi er kommet godt i gang med at få lavet beslutninger omkring. Nu skal vi have det hele til at virke. Vi har så også – i hvert fald i regeringen – sat os yderligere ambitiøse klimamål. Men ja, der er et akut behov for at komme videre på klimaspørgsmålet.
[106891] **Spørger**: Tak. Nu var Ordføreren jo inde på, at Parti_B er blevet sådan et lidt nøjsomt parti, i forhold til hvad man får gennemført. Man kan sige, at et sted, hvor man ikke har været nøjsom, er med hensyn til at bryde valgløfterne. Det kan godt være, vi lige skal trække vejret ind, for bare lige dem, man kan huske i hovedet, kan man få brug for noget luft til: Man ville have haft en blå statsminister, en advokatundersøgelse af mink, sælge Ørsted, man ville ikke have haft i IS-kvinderne hjem fra lejrene, og man ville ikke give flere penge til arbejdsløse indvandrere osv. osv. Men et sted, hvor man faktisk har holdt fast, er, at man vil indføre en CO 2 -afgift på landbruget. Og derfor vil jeg bare lige spørge: Vil Ordføreren i dag garantere, at den CO 2 -afgift, som man vil indføre på landbruget, ikke kommer til at lukke arbejdspladser i landdistrikterne og på landbrugene? **Medlem**: Tak for spørgsmålet fra en kender af Parti_Bs politik, kan man jo sige. I forhold til det med den blå statsminister husker jeg, at jeg deltog i en debat sammen med Taleren og Taleren på det sted – af alle steder – der hedder CEPOS. Og jeg husker fra den debat i november måned, at det, der fremstod tydeligt, var, at adspurgt om, om man kunne pege på en anden forhandlingsleder end Mette Frederiksen, sagde Taleren og Taleren, og nu citerer jeg Taleren: Det kommer aldrig som i aldrig som i aldrig nogen sinde til at ske. Der var diskussionen, om man kunne have bragt Taleren eller Taleren i spil. Derfor kan man sige, at der valgte man jo så at give serveretten til Taleren som forhandlingsleder. Og det synes jeg var ærgerligt, men sådan er det, og det lever jeg også med. **Spørger**: Altså, det er jo egentlig sjovt; jeg spurgte til CO 2 -afgift på landbruget og fik så en sang fra de varme lande omkring et møde i CEPOS. I øvrigt har jeg lige ladet mig referere fra Politiken – jeg læser jo ikke Politiken, men jeg har hørt det – at i weekenden har Taleren faktisk sagt, at det egentlig var hans idé, at man skulle lave en regering hen over midten, allerede på valgaftenen. Det står hen i det uvisse, og jeg glæder mig meget til opfølgningen på den sag. Men det, jeg bare spurgte om helt straight, var: Kan Taleren garantere, at den CO 2 -afgift, som man kommer til at indføre på landbruget, ikke kommer til at fjerne arbejdspladser i landdistrikterne og på landbrugene? **Medlem**: Der bliver spurgt om meget, og jeg kan ikke nå at svare på det hele. Jeg skal nok svare på CO 2 . I forhold til spørgsmålet om, hvad jeg måtte have sagt på valgaftenen, har jeg ikke på valgaftenen sagt, at man skulle gøre Mette Frederiksen til statsminister. Hvem der måtte have sagt det, ved jeg ikke. Jeg kan bare konstatere, at det ikke er noget, jeg selv har sagt. At Politiken måtte skrive noget, der er forkert, er nok hverken første eller sidste gang. Det tror jeg også spørgeren ved. Derudover er der det i forhold til en CO 2 -afgift, at en CO 2 -afgift på landbrug jo skal være balanceret. Det siger sig selv. Man kan læse regeringsgrundlaget, og der har vi jo de to hensyn, at man skal lave en CO 2 -afgift, der sikrer, at landbruget får en grøn omstilling, men at det skal være med respekt for, at man ikke sender produktion og arbejdspladser ud af Danmark.
[106914] **Spørger**: Jeg kunne godt tænke mig at følge lidt op på det med finansloven, for nu har vi jo de seneste uger set, at der er nogle vanvittige bonusordninger på spil i energisektoren. SF og Parti_F var jo begge med til at lave inflationspakken, hvor det af årsager, jeg stadig væk ikke helt forstår, ikke lykkedes at få regeringen med på at lave en ekstra skat på mellemhandlere, hvor de her bonusser på flere hundrede millioner kroner altså vælter ind over bordet. Derfor kunne jeg tænke mig at spørge, om ikke SF nu, hvor det forhandlingsrum, som regeringen lægger op til, er helt nede på 200 mio. kr., hvilket altså virkelig er peanuts i forhold til en finanslov, kunne være med på at stille krav om, at vi altså nu må have en sådan ekstra skat på overnormal profit for mellemhandlere, så der kan komme flere penge tilbage til danskerne. **Medlem**: Jeg har masser af forslag, som jeg faktisk mener at regeringen burde indføre. Har jeg ambitionen om, at de kan blive gennemført? Ja, men det er jo nok også lidt svært at forestille sig, at en flertalsregering skulle gennemføre al SF's politik, men i forhold til skat på overnormale profitter er der ingen tvivl om, at SF er enig med Parti_F der. Vi ser gerne, at man også kigger på en øget beskatning af nogle af de største formuer i Danmark. Det er vi sådan set også klar til. Vi er også villige til at kigge på f.eks. aktieindkomster. Så der er ingen tvivl om, at vi er villige til kigge på en mere retfærdig beskatning i Danmark. **Spørger**: Men når jeg spørger meget specifikt til det her på energiområdet, er det jo, fordi der i den inflationsaftale, vi lavede, står, at man løbende skal vurdere og analysere området. Og man kan i hvert fald sige, at der  tilsyneladende er penge nok. Altså, når et andelsejet selskab har en halv milliard kroner at rykke rundt med til bonusordninger, så virker det påfaldende, at alle oppositionspartier kan få lov til at fordele 200 mio. kr. til en finanslov. Så er det ikke her, vi i fællesskab skal sige til regeringen, at hvis de vil have os med i en finanslovsaftale, så gennemfører de en skat på overnormal profit for mellemhandlerne, og så skal det være en del af forhandlingspuljen for dem, der stemmer det igennem? **Medlem**: Jeg synes, det er oplagt at sige til regeringen, at de partier, der står bag inflationspakken, gerne vil mødes med regeringen igen og netop i den forbindelse diskutere spørgsmålet om overnormale profitter. Det er vi bestemt med på i SF.
[106936] **Spørger**: Jeg vil først og fremmest kvittere for, at man går ind i finanslovsforhandlingerne med det sigte at lave en aftale. Jeg synes altid, at man skal påtage sig ansvaret. Det er jo ikke så svært at stå udenfor og kritisere; det svære er at påtage sig ansvaret og så få tingene til at ske i virkelighedens verden. Nu har vi diskuteret mange emner i dag. Nogle gange er vi oppe i helikopteren, andre gange synes jeg jo også man måske skal bruge sin energi på noget, der måske ikke fylder noget for mange, men som kan være vigtigt for de få. Noget af det, der ligger i regeringens finanslovsforslag, er muligheden for en senere skolestart. Det er jo ikke noget, mange børn kommer til at benytte sig af, men vi ved, at der måske især er nogle drenge, som har svært ved at finde sig til rette i skolen, og det kan have nogle ret store konsekvenser, både for deres egen skolegang, men også for klassefællesskabet. Jeg vil egentlig bare gerne høre, om Parti_C bakker op om den her mulighed for en lidt senere skolestart for nogle. **Medlem**: Vi har ikke haft lejlighed til at diskutere det, men det vil jeg bestemt ikke afvise at vi vil støtte. Altså, i det hele taget vil jeg sige, at noget af det, der glæder mig meget i den nye regerings regeringsgrundlag og i den tilgang, vi har, er hele den her frigørelse af den offentlige sektor og fokusset på de 45.000 børn og unge, der står udenfor – det er også vores fokus – og vi vil meget gerne ind i det værksted, som Taleren nævnte, og vi vil meget gerne bidrage, også med de kompetencer, vi har i vores bagland; vi har mange folk, der arbejder med det her. Jeg tør ikke rigtig sige til eller fra på nuværende tidspunkt, for jeg har ikke selv så meget forstand på det, men jeg synes ikke, det lyder helt vanvittigt, at man skaber større fleksibilitet for forskellige typer af børn, i forhold til hvornår de starter i skolen. **Spørger**: Det tager jeg som et positivt svar, og så håber jeg, at Parti_C vil være med til at kigge hele vejen rundt, for vi har jo sådan set i mange år fulgtes ad i forhold til et fælles ønske om at bruge skolen, dannelse, uddannelse og læring til at udvikle vores samfund. Det mener jeg jo stadig væk er en af de stærkeste motorer. Jeg må så også bare som socialdemokrat konstatere, at hvis man kommer med de allerallersvageste forudsætninger, er der i dag slet ikke nogen garanti for, at skolen løfter en og uddannelsessystemet løfter en. Det er måske for nogles vedkommende nærmest det modsatte. Vi bruger ikke skolen til at løfte dem, der virkelig har behov for det, på den måde, som nogle af os drømte om oprindelig, og der håber jeg bare, at Parti_C vil gå ind i det her med åbne øjne og måske også være med til at prioritere nogle af de dele af uddannelsessystemet, som ikke er blevet prioriteret i tilstrækkelig grad. **Medlem**: Jeg er hundrede procent enig i analysen, og jeg ser ikke noget vigtigere mål med hele den velfærdsreform, der lægges op til, end at prioritere netop de børn. Det er absurd, at vi i 70 år har haft en velfærdsstat, hvor det har været sådan i skolen. Det har jo været cirka hvert sjette barn, der gik ud af skolen uden basale færdigheder. Selvfølgelig skal vi styrke erhvervsuddannelserne, selvfølgelig skal vi styrke skolerne. Hvis jeg skulle prøve at støde bolden den anden vej, ville jeg sige, at jeg tror, at vi måske også generelt kommer til at diskutere, hvad vi prioriterer mest i vores velfærdssamfund, og det med lige muligheder for alle. Jeg tror da, det er barndommen og ungdommen, og hvis vi gerne vil bevare den universelle tanke i vores velfærdsstat, er det dér, vi skal sætte ind. Det tror jeg også kræver, at vi tør prioritere, ikke bare inden for børn og unge-området, men måske også børn og unge i sig selv.
[106951] **Spørger**: Der skal også lyde en tak fra min side i forhold til talen. Jeg er enig i, at hvis det arbejde, vi i fællesskab har sat i gang på socialområdet, ikke fungerer efter hensigten, må man jo kigge på det igen. For det er så vigtig en sag at hjælpe de her børn på vej, at det er der ikke noget der ligesom må stå i vejen for, heller ikke en implementering. Det er egentlig bare for sige, at vi alle sammen deler ønsket om fred og lavspænding, men vi må også forholde os til den verden, der omgiver os, og vi er jo ikke de eneste, der bestemmer, hvordan Arktis skal udvikle sig. Vi ser i hvert fald nogle andre, der måske tænker i andre baner. **Medlem**: Det gør vi helt sikkert, og det er jo også derfor, at når man siger mere overvågning, er man også nødt til at kunne reagere, hvis der sker noget, vi ikke bryder os om. Altså, hvis der er nogle fremmede magter, som man ikke bryder sig om, der laver forskellige aktiviteter, f.eks. i GIUK-gabet, så er man nødt til at kunne reagere. Så de to ting hænger sammen. **Spørger**: Det er ikke, fordi man skal drage en parallel, men der har ikke været et ønske fra Ukraines side om en krig med Rusland; det er jo Rusland, der har angrebet Ukraine. Der er ikke et ønske fra den almindelige afrikaner om, at Sahelregionen skal destabiliseres af Wagnergruppen; det er jo Ruslands ageren. Jeg synes også, vi skal holde fast i vores ønske om fredelig sameksistens og en fredelig udvikling og lavspænding, men vi bliver også nødt til at forholde os til både de tendenser og de konkrete ting, der måtte være, for når alt kommer til alt, er vores vigtigste fælles opgave jo at passe på vores lande og vores befolkninger. **Medlem**: Der er grundlæggende enighed herfra. Det er jo svært lige at præsentere et forsvarsudspil på 30 sekunder, så det er måske mere et udtryk for det. For der er mange tanker, og der er lavet rigtig meget forarbejde fra i hvert fald vores side i forhold til et kommende forsvarsforlig. Så det glæder vi os til at være en del af, og det er jo historisk. Det er også ret vigtigt at huske, at »Nothing about us without us«, altså intet om os uden os, rent faktisk er noget, som vi også praktiserer i Folketinget, og det ser vi nogle positive tendenser i forhold til. Så det er dejligt. Tak.
[114403] **Spørger**: Tak for det. Man bliver jo helt inspireret af den her diskussion, så det tror jeg da egentlig gerne at jeg vil følge op på. Som jeg hørte spørgsmålet fra Ordføreren, handler det jo mere om det signal, som det sender til befolkningen. Tingene bliver undersøgt – det bliver undersøgt relativt grundigt –  men det forholder sig tilfældigvis sådan, at selv hvis kommissionen skulle komme frem til, at man kan drage statsministeren til ansvar for noget i den sag, så er man forbi forældelsesfristen. Altså, kan statsministeren ikke forholde sig til det? Er det ikke problematisk? **Medlem**: Det, vi har et ønske om i regeringen, er jo at få afdækket den her sag, herunder om der skulle være foretaget usaglige hensyn. Der er så sendt et lovforslag i høring. Det er justitsministeren, der ressortmæssigt er ansvarlig for det. Hvis der er en diskussion omkring et konkret lovforslag, skal man altså tage det med justitsministeren. **Spørger**: Jeg tror, at man kender Parti_As formand dårligt, hvis man forestiller sig, at Parti_As formand og statsministeren ikke har en holdning til, hvad der sker på det område. Så skal det forstås sådan, at der fra Parti_As side og Parti_As formands side er en åbenhed over for at pålægge kommissionen at være færdig, før man når den grænse, der er i forhold til ministeransvarlighedsloven? Er det sådan, det skal tolkes, eller er det lidt mere sådan, at man siger: I kan få et nej ovre hos Peter? **Medlem**: Min holdning er meget klar: Man kan stole fuldstændig på myndighederne i Danmark, og det har man i øvrigt kunnet i hele det her forløb. Jeg har meget, meget stor tillid til de danske efterretningstjenester. Det gælder både Politiets Efterretningstjeneste og Forsvarets Efterretningstjeneste. Jeg synes sådan set også, at det har været vigtigt at få det understreget, for andre har antydet noget andet. Så har regeringen et ønske om, at vi får afdækket sagen, og så er der nogle spørgsmål til et konkret lovforslag, og dem skal man altså rette til den ansvarlige minister.
[114431] **Spørger**: Tak for talen. Jeg er meget enig i den afstandtagen til det meget voldsomme angreb, der var i Israel. Jeg tror, at alle danskere faktisk har sympati med Israel i den situation, de står i, og jeg tror, at ingen ville kunne forstå, at der ikke skulle reageres fra Israels side. For det her var helt vildt voldsomt. Jeg synes, at de billeder, jeg har set, griber en om hjertet. Jeg er på den anden side også nødt til lige at spørge om, hvad løsningen er på den lange bane. For den lange bane er vi jo også nødt til som politikere at forholde os til. Lige nu ser det ud, som om det er rigtig svært at finde en løsning, og som om det forplanter sig til hele verden. **Medlem**: Ja, og det, der er problemet, er, at den lange bane er enormt svær at diskutere lige nu. For lige nu ser vi en krig, som polariserer mere end måske nogensinde før; det er jeg enig i. Men på den lange, lange bane – det er ikke nu – må vi jo kigge frem mod en eller anden form for tostatsløsning. Det er svært at se det anderledes, men jeg tror også bare, at man må være ærlig og sige, at det lige nu er på meget langt sigt. **Spørger**: Det er jeg enig i, og jeg er glad for, at Taleren nævner en tostatsløsning, for det mener jeg er forudsætningen for fred i regionen. Da amerikanerne første gang prøvede at lave en tostatsløsning, var det jo svært. Det var Arafat og på den anden side israelerne, som ikke kunne få opbakning til en god løsning. Efterfølgende har vi jo kunnet se det eskalere igen, og det eskalerer til resten af verden. Jeg mener, at det er vigtigt at anerkende begge parter, både Israels ret til en stat, men også palæstinensernes ret til egen stat. **Medlem**: Problemet er jo bare, at israelerne er blevet angrebet igen og igen. Hvis israelerne nedlægger våbnene, bliver Israel udslettet. Hvis Hamas nedlægger våbnene, bliver der fred. Det er bare sådan grundlæggende det, der er problemet, og jeg synes også bare, at man bliver nødt til at erkende, at det er sådan, det er.
[114436] **Spørger**: Jeg blev lidt overrasket over hr. Alex Vanopslaghs tale, som jo lagde meget fokus på struktur, altså at det vigtigste i ældreplejen faktisk er, at vi får den privatiseret, eller at vi får bestyrelser eller noget andet. Jeg tænker, at det vigtigste i ældreplejen er, at de ældre føler, at de har en værdig ældrepleje; at de kender de mennesker, der kommer ind ad døren, og at det ikke er nye mennesker hver eneste gang; at det er sådan, at når de har brug for lidt ekstra tid til at snakke om et problem, fordi der er et problem, så er tid til det. Hvordan kan det være, at Ordføreren er mere optaget af strukturer, end han nødvendigvis er af den opgave, der skal løses? Eller er det bare mig, der har misforstået det? For Ordføreren brugte al sin tid på at snakke om privatiseringer. **Medlem**: Der var så heller ikke så meget tid, men det er en anden snak. Jeg tror som sådan ikke, at vi er uenige. Vi er måske uenige om, hvordan man når dertil, hvor det er den samme medarbejder, der kommer ind ad døren, og vedkommende har tid og overskud til at sidde ned og få en kop kaffe og høre om, hvordan det i øvrigt går, og hvad der er sket siden sidst. Der tror jeg grundlæggende på, at hvis vi laver de rigtige rammer, kommer det i højere grad af sig selv. Hvad er Parti_I? Er det, at vi skal lave lovgivning om, at man skal tale med de ældre i mindst 7 minutter om dagen i gennemsnit, og at det så i øvrigt skal skrives ned i et papirskema? Jeg tror på, at det er os herinde, der skaber rammerne; det er ikke os, der skal detailregulere os frem til en bedre fremtid. **Spørger**: Det er jeg helt enig med Taleren i. Derfor tænker jeg også lidt på SF's borgmester i Vejle, Flemming Christensen, der faktisk har prøvet at gøre noget af det, som Taleren siger. Kan vi lave udbud på hjemmeplejen? Han prøvede at skrive op, hvad det er for nogle kriterier, vi skal skrive ned, og fandt ud af, at det faktisk ikke kunne lade sig gøre. For man kan ikke skrive, at der skal være 8 minutter til kaffe, til kærlighed eller til omsorg, eller at vedkommende får en ekstra betaling den dag, hvis vedkommende har det lidt dårligt. Noget af det, der gør det svært at lave udbud i den offentlige sektor, er, at man skal lave meget klare krav og definitioner, og det medfører jo mere bureaukrati. Der kan vi jo se i de kommuner, der har været nødt til at udlicitere ting og opgaver, at man faktisk har indført mere bureaukrati i den forbindelse frem for mindre. **Medlem**: Jamen det burde man jo lade være med. Altså, man burde jo have en grundlæggende tillid til, at når man udbyder en opgave med et problem, der skal løses – det er jo egentlig grundlæggende den tilgang, man skal have – altså når der er en udfordring med, at der er nogle ældre, der skal have noget pleje, så kan folk byde ind på det til de priser, det reelt koster kommunen, og ikke, hvad de selv med fikumdik lige regner sig frem til at det koster. Og så må man jo have tillid til, at de i udgangspunktet klarer det godt, uden at skulle ned og præcisere hver evig eneste punkt. Jeg er med på, at det er praksis mange steder, men det burde vi da gøre noget ved.
[114443] **Spørger**: Tak for det. Jeg vil tale om Israel-Palæstina-konflikten, hvor jeg egentlig har nydt at følge med i hr. Pelle Dragsteds løbende indspark, for det har været meget sådan nuanceret og relativt begavet. Det er ikke alt, vi er enige om, langtfra, men jeg har jo også bidt mærke i, at Ordføreren sådan utvetydigt har taget afstand fra Hamas. Det kan man jo ikke ligefrem påstå at mange af dem, der demonstrerer i gaderne i København, herunder de dele af Parti_Gs brede bagland, der også deltager i de demonstrationer, er lige så gode til. Hvor stort et problem for venstrefløjen mener Ordføreren det er, at man har så svært ved at tage afstand fra Hamas? **Medlem**: Til at starte med, vil jeg sige, at jeg slet ikke kan forstå, at man ikke kan tage afstand fra Hamas. Ikke bare er de terrorister, de er en reaktionær, de er en antidemokratisk, de er en antifeministisk og også en erklæret antisocialistisk, skulle jeg hilse og sige, organisation. Jeg tror godt, jeg ved, hvem af os der ville stå forrest til fængsling eller det, der var værre, hvis de herskede dér, hvor vi lever, i hvert fald hvis man kigger på de historiske erfaringer. Så jeg kan ikke forstå, at der er nogle, der ikke kan tage afstand fra dem, ligesom jeg også har meget svært ved at forstå, at der er nogle medlemmer herinde, der ikke kan tage klar afstand fra de meget voldsomme angreb på civilbefolkningen i Gaza. Jeg ville ønske, at alle kunne tage afstand fra begge ting. **Spørger**: Jeg er ikke i tvivl om hr. Pelle Dragsteds holdning. Det er egentlig også derfor, jeg spørger ind til, hvor bekymret Taleren er over, at der på dele af venstrefløjen, måske særlig den yderste venstrefløj, er sådan en berøringsangst over for at kritisere Hamas. Eller mener Taleren, at det er et minoritetssynspunkt? Jeg vil egentlig oprigtigt gerne høre partilederens holdning. Jeg er sådan set også enig i, at vi, der betegner os som venner af Israel, jo også skal italesætte, at den bosættelsespolitik, de har haft på Vestbredden over mange år, bidrager til mere konflikt og er helt forkert, og der er også andre ting, man kan påpege. **Medlem**: Jeg tror, det er et relativt marginalt problem. Jeg tror virkelig ikke, man skal tro, at de titusinder af mennesker, der i hele landet har demonstreret for våbenhvile, ikke kan tage afstand fra Hamas. Jeg tror, at når der er Enhedslisteafdelinger, som har støttet op om de her demonstrationer, er det ikke, fordi de er enige i hvert et ord, som er kommet fra arrangørgruppen; så er det, fordi man har et bydende behov for at vise sin opbakning til en øjeblikkelig våbenhvile, der kan stoppe de myrderier på børn og kvinder i Gaza, som foregår lige nu, og som jeg også vil håbe at partilederne herinde helt tydeligt kunne tage klar afstand fra.