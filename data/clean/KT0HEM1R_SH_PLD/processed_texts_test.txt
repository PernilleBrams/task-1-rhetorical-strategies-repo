[92456] **Spørger_Taler**: Jeg har ofte stået her og talt om storpolitikken i Arktis, men i dag vil jeg fortælle om noget hjemligt, nemlig om politiet og kriminalforsorgen på Færøerne. Historisk set er alvorlig kriminalitet på Færøerne nærmest ikkeeksisterende, heldigvis for det. Men vi har desværre fået et nyt og alvorligt problem på vores øer: narkorelateret kriminalitet. Markedet for narkotika på Færøerne er voksende, og flere af de unge er kommet ud i et misbrug, som de har svært ved at komme ud af. Den seneste tid har vi også set, hvordan bandemedlemmer kommer til øerne for at indkræve narkogæld, og vi har set, hvordan de truer med tæv og det, der er værre. Det er en skræmmende tendens. Umiddelbart synes det positivt, at der i den politiaftale, der blev forhandlet på plads for få måneder siden, blev lagt stor vægt på politiet i nærområderne, og at der dermed blev gjort op med centraliseringen i Rigspolitiet. Lad mig bare sige, at behovet for at få mere nærpoliti er større end nogen sinde på Færøerne, og jeg ser frem til at se aftrykkene fra aftalen i det færøske samfund, for det er forebyggelse, der er nøgleordet i denne situation. Med et synligt politi i lokalområdet med kendte ansigter, fortrolighed og tillid mellem de unge og den lokale betjent kan vi forebygge meget. Men vi er også nødt til at se i øjnene, at vi ikke kan gribe alle i tide, og det fører mig til et andet lige så alvorligt problem, nemlig de færøske fængselsforhold. De fysiske forhold i kriminalforsorgen på Færøerne er langtfra tilfredsstillende. Vi har ikke et tidsvarende fængsel, der kan opfylde de helt basale behov, som et fængsel skal kunne. Jeg vil slutte med at sige, at det er et stort ønske fra kriminalforsorgen på Færøerne at få rettet op på forholdene. Amnesty International har flere gange påpeget de manglende rettigheder for de indsatte og især det uhensigtsmæssige i at sende indsatte til Danmark til afsoning, hvilket er et konkret brud på nærhedsprincippet. Det er vigtigere end nogen sinde, at vi forebygger, hvor vi kan, at vi griber de mennesker, vi kan, inden de kommer ud, hvor de ikke længere kan bunde, og ultimativt vigtigt, at vi har de nødvendige fængselsfaciliteter. Tak. **Minister**: Tak for det, formand, og tak til Ordføreren, som starter med at sige, at det her er et mere hjemligt emne. Vil Ordføreren ikke lige uddybe, hvad der menes med et mere hjemligt emne? **Spørger_Taler**: Det er hjemligt på den måde, at det er hjemme på Færøerne, det foregår. Det er den hjemlige del af det. Forsorgen er på Færøerne, og det er der, det sker. Og det er hjemligt på en anden måde, fordi det er her i huset, det er her i Folketinget, det bliver reguleret, og i ministerierne i Danmark, det bliver reguleret. Så det er både hjemligt på Færøerne og også her i huset. **Minister**: Tak for det. Hvad mener Taleren at en, hvad kan man sige, kommende flerårsaftale for kriminalforsorgen skal rumme set fra et færøsk perspektiv? **Spørger_Taler**: Tak. Det, man selvfølgelig vil, er, at man får faciliteter, der er tidssvarende, som jeg også siger i talen. Det betyder, at det er de fysiske rammer, som vi snakker om. I bund og grund er det nye faciliteter eller moderne faciliteter, der lever op til nutidens krav.
[89382] **Spørger**: Tak for det. Ordføreren, vi lavede i fællesskab i efteråret aftalen omkring tidligere pension – superfint – og i forbindelse med det havde vi også en diskussion omkring lempeligere modregningsregler for pensionister. Vi kunne ikke blive enige om finansieringen, og derfor blev det desværre ikke til noget, men SF var så ivrige efter, at det skulle ske, at man i sin klandring af DF for, at det ikke kunne lykkes, sagde, at man ville løse det i finanslovsforhandlingerne. Der fik man det ikke løst, så mit spørgsmål her i dag er helt stilfærdigt bare: Hvorfor blev det ikke løst i forbindelse med finanslovsforhandlingerne, og hvem var det inde i forhandlingslokalet, der blokerede for, at man dér kunne finde den løsning, som SF ønskede? **Medlem**: Jeg husker jo godt Arneforhandlingerne, fordi jeg sad ved forhandlingsbordet i Beskæftigelsesministeriet sammen med bl.a. Taleren og indimellem Taleren, da vi forhandlede spørgsmålet omkring Arne. Jeg synes, det var en god aftale. Jeg havde gerne set, at den også havde indeholdt en aftale om, at folk på førtidspension ikke skal modregnes på den måde, som de gør i dag, hvis deres partner har en eller anden højere indtægt – så bliver man modregnet, og det synes jeg er urimeligt. Den aftale havde vi gerne set være med dér ved forhandlingsbordet, og det tror jeg ikke var nogen hemmelighed for Taleren eller Taleren, og det prøvede vi også at fremføre i finanslovsforhandlingerne. Vi er ikke kommet i mål med det, men vi synes stadig væk, det er helt afgørende – det kræver bare et flertal. **Spørger**: Altså, alt det vidste jeg jo godt, for det var et referat af møderne omkring den tidligere pension, og derfor var det jo, jeg førte spørgsmålet videre til finanslovsforhandlingerne, for dem kender jeg ikke noget til – jeg sad jo ikke med ved det bord, og derfor bliver jeg nødt til at spørge nogle af dem, der var der, hvad det var, der gjorde, at man så ikke kom i mål dér. For det her var et højt prioriteret emne, kunne vi forstå, fra SF's side, altså, det var virkelig højt prioriteret. Jeg tror, at SF's ordfører mandede sig op til at sige, at det var så frustrerende, at det ikke var blevet løst, og at nu skulle det løses i finanslovsforhandlingerne. Så blev det ikke løst, og så spørger jeg bare: Hvorfor ikke? Altså, hvem var det egentlig, der forhindrede SF i at komme igennem med det her krav, som jo virkelig var et af de højest prioriterede, sådan som vi måtte forstå det? **Medlem**: Men det havde jo været smukt, hvis vi havde løst det i forbindelse med forhandlingerne om Arne. Og grunden til, at jeg nævner det igen og igen, er jo, at da vi forhandlede om Arne, var det SF, der kæmpede, og sådan forholdsvis alene, for at man skulle fjerne den her modregning. Derfor må jeg jo bare sige, at vi også gjorde det i forbindelse med finanslovsforhandlingen, og vi kommer også til at gøre det, når vi får diskussionen, og jeg kan høre, at Parti_C allerede har annonceret det, om arbejdsudbud. Der mener jeg, at det her er oplagt – det er noget af det, der kan skabe 900 strukturelle arbejdspladser. Og derudover er det kun retfærdigt at afskaffe den her form for modregning.
[79878] **Spørger**: Tak. Jeg vil gerne lægge mig lidt i halen af den sidste diskussion omkring det der med børnene osv. Altså, det, som statsministeren var ude med i sin nytårstale, var jo, at vi skulle se frem til flere tvangsfjernelser og flere bortadoptioner, og jeg vil sige, at det gøs noget i mig ved tanken om, at det værktøj, man griber til nede i kassen, er det mest ultimative værktøj i forhold til selvfølgelig at splitte en familie ad, og det kan man jo også komme ud i, men der skal alle mulige indsatser til før det for at prøve at holde familien samlet. Da det så yderligere blev krydret med, at man skal lade børn afgøre, hvorvidt man skal have samvær med biologiske forældre – at lægge det ansvar på et barns skuldre – synes jeg et eller andet sted, at balancen tippede. I betragtning af at den socialdemokratiske formand nu omfavner Ordføreren så voldsomt, som hun gør her, vil jeg gerne høre Ordføreren, om den socialdemokratiske formand virkelig har så meget at have det i på det her område. **Medlem**: Jamen det ved jeg ikke, men jeg går ud fra, at vi skal til at diskutere det her lidt mere i dybden på et tidspunkt, for jeg har det jo sådan, at det at bortadoptere og tvangsfjerne ikke er et mål i sig selv. Alt for ofte bliver der sat foranstaltninger i gang for sent, og det er nok dér, jeg reagerer, for jeg synes jo, at vi skal gøre meget for, at børn kan være hos deres far og mor – det skal vi gøre meget for – men vi ser også nogle mennesker, som måske har fået tvangsfjernet to børn og har vist, at de ingen forældreevner har, og så behøver man jo ikke at vente 1-2 år efter det tredje barn er født med at tænke, om man skulle gøre noget her. Altså, det er nok det, jeg efterlyser mest. Man kan gøre noget hurtigt, og det er nok mere det, jeg synes er vigtigt. **Spørger**: Men allerede nu har Taleren jo anlagt en fuldstændig anden indgangsvinkel til det her emne end det, vi hørte i nytårstalen. Der greb man meget hurtigt til budskabet om tvangsfjernelser og bortadoptioner. Nu lægges fokus jo lige pludselig på det forebyggende – på at bevare familiens enhed, så længe det overhovedet kan være muligt. Det er jo et helt andet fokus at tage, og det synes jeg er det rigtige fokus. Så er der bare lige det spørgsmål, som Taleren ikke kunne nå i første runde, i forhold til det med, hvorvidt et barn skal have ansvaret for at kunne sige ja eller nej til samvær med de biologiske forældre, at det ikke er et voksenansvar, men pludselig er noget, man gør til et børneansvar. Mener Taleren, at det er rigtigt, eller mener Taleren ikke, at det stadig væk må være de voksne, der træffer den ultimative beslutning? Det skal selvfølgelig være efter høring af og diskussion med barnet, det er klart – børn har også noget at skulle have sagt; det er slet ikke det – men beslutningen, ansvaret for at træffe beslutningen, må lægge hos de voksne. **Medlem**: Det er bare en meget, meget svær debat på et halvt minut. Ja, hvis de voksne, vi taler om her, også er myndigheder. Det er klart, at et barn på 5 år synes jeg ikke man skal spørge om noget som helst i det her anliggende. Et barn på 14 år synes jeg skal have en eller anden indflydelse på, hvad der skal ske, og det er vel også dér, vi skal prøve at række ud og finde hinanden. Altså, jeg går ud fra, at med alt det, der er rejst i den her debat, kommer vi på et tidspunkt til at sidde omkring bordet og diskutere, om der er grundlag for nogle ændringer her, men jeg synes, at det går på to ben. Det kunne jeg fortælle mange historier om, men det tillader tiden ikke.
[101064] **Spørger**: Tak for det. Så længe Rusland begår sine bestialske forbrydelser i Ukraine, kan EU selvfølgelig ikke slække på sanktionerne, og de må selvfølgelig strammes. Men der er ét punkt, hvor Storbritannien har taget et skridt, som EU ikke har taget, og det er, når det gælder lukning af havne. EU har slet ikke lukket havnene for russiske skibe, og det er et meget principielt og meget vigtigt spørgsmål og en sag, som kan have mange forskellige konsekvenser, og det er derfor, jeg spørger: Hvor står Danmark i den sammenhæng? I hvilken retning forsøger man at påvirke EU, når det gælder lukning af havne eller ej? **Medlem**: Vi har hele vejen igennem – og det er jo kun blevet endnu mere aktualiseret af det, der er sket i den her weekend, som er noget af det voldsomste, vi endnu har oplevet i Ukraine – stået på det synspunkt, at vi ønsker de hårdest mulige sanktioner mod Rusland og i øvrigt med en bred opbakning i Folketinget, og tak for det. Og udenrigsministeren har også tidligere sagt, at et af de steder, som man kunne kigge på, er havneområdet. Når det er sagt, vil jeg kraftigt appellere til, at vi følges ad på sanktionssporet i EU sammen med vores allierede. For det er der, vi er stærkest. **Spørger**: Tak for det. Nu nævnte formanden »sammen med de allierede«. En allieret er jo Norge, og hvis Norge bliver presset til at lukke havnene for de russiske skibe, kan det godt ske, at de mange årtier lange fiskeriaftaler mellem Rusland og mange lande i Arktis bliver opsagt af Rusland. Så vil de skrive deres egne kvoter, og så vil vi måske stå med en økologisk katastrofe i f.eks. Barentshavet, fordi vi ikke forvalter fiskebestandene i fællesskab. Det er bare en vinkel, som man skal have i mente, når man drøfter det spørgsmål. Tak. **Medlem**: Jamen der er så uendelig mange dilemmaer i alt, hvad der sker som en konsekvens af krigen, og min klare fornemmelse er, at det herfra kun bliver sværere, hvad enten vi taler modtagelse af flygtninge, vi taler sanktionssporet, eller vi taler situationen i Ukraine og den geopolitiske virkelighed, som bliver nødt til at være en anden efter den 24. februar. Herfra er der kun dilemmaer og svære beslutninger. Men heldigvis er det lykkedes indtil nu i et ret bredt flertal i det her Folketing – synes jeg – at træffe nogle meget, meget gode beslutninger, både hvad angår Ukraine, men også os selv.
[92429] **Spørger**: Tak. Og tak for talen. Der varsles en lov om oversættelser af prædikener. Hvad siger partiformanden om, at grønlandske og færøske prædikener skal oversættes til dansk? Ville det ikke være en selvfølge, at det grønlandske og det færøske sprog blev undtaget i lovgivningen? **Medlem**: Det er et godt spørgsmål, og jo, det ville det da som minimum. Men helt grundlæggende tror jeg, at noget af det, den lov er udtryk for, er, at man gerne vil ramme et bestemt sted med en hammer, og så ser man alting som et søm. Vi har også en udfordring med mindretallene i vores eget land, i Sønderjylland. Jeg synes ikke, det giver mening at ramme på den her måde, og som minimum skal rigsfællesskabets sprog da undtages. **Spørger**: Tak. Jeg er enig i, at det ikke vil være godt for rigsfællesskabet at lave den slags love. **Medlem**: Så er vi enige.
[89401] **Spørger**: Tak for det. Ordføreren har jo tidligere her i salen over for mig bekræftet, at Parti_Ks økonomiske politik bl.a. går ud på at fjerne topskatten, fjerne selskabsskatten, fjerne registreringsafgiften, som det nævnes her, altså, en lang række skatter og afgifter, som samlet beløber sig til omkring 100 mia. kr. Jeg kan også forstå, at man er i gang med at revidere, altså finde ud af, hvordan man helt præcist vil give sit bud, og det er det, jeg er lidt interesseret i at få at vide i dag: Hvornår får vi egentlig oversigten over, hvordan de 100 mia. kr. fremskaffes? Vi havde en debat her ved tredjebehandlingen af finanslovsforslaget, hvor vi også spurgte Parti_Ks finansordfører om det samme, og han kunne oplyse, at det var noget, der ville komme senere. Så nu spørger jeg bare: Hvornår er det senere, vi får det overblik? **Medlem**: Jamen selve finansieringen i de store klumper ligger sådan relativt klar. Det, som ikke ligger klart, er, hvad det præcis er for en indvirkning, det har på vores økonomi, når man sænker skatter og afgifter forskellige steder, for vi ved, at når vi nu sidder med en ny finanslov, er det et nyt beregningsgrundlag, og derfor bliver det sværere for et lille parti som os hele tiden at følge op på nye finanslove. Men de store klumper i besparelserne ligger sådan set klart, og det har de gjort hele tiden, og det er præcis de samme, som vi har nævnt tidligere. **Spørger**: Jamen okay, så er jeg jo ikke fuldt oplyst, for jeg tror, at jeg har finansiering for omkring halvdelen af de 100 mia. kr., og som jeg kan se det i mit regnestykke, så mangler der ca. 50 mia. kr. Og det er jo det, man har sagt ville komme senere. Berlingske havde jo også dengang, altså den 31. december, lige før det blev til 2021, en stor artikel om det, hvor de også gjorde opmærksom på, at der simpelt hen manglede nogle regnestykker her. Men jeg er da glad for, at hvis man har det hos Parti_K, kan man bare lægge det frem, så vi andre kan se, hvordan man finansierer minusvækst i den offentlige sektor i 10 år, der beløber sig til 100 mia. kr. for at fjerne topskatten, fjerne selskabsskatten, fjerne registreringsafgiften osv. Det er jo noget, man lige siger, men vi vil bare gerne se regnestykket for, hvad det er, der forsvinder i den offentlige sektor, når 100 mia. kr. forsvinder. Jamen altså, hvis Taleren har det, så giv mig det endelig bare, for så skal jeg jo ikke spørge til det, så har jeg jo fået det, og jeg vil glæde mig over det. **Medlem**: Jeg kommer nok til at gentage mig selv og gentage min finansordfører, men vi skal starte fra en ende af: Privatisering af Danmarks Radio: 4 mia. kr.; administration af jobcentrene: 4 mia. kr.; omlægning af su til lån: 12 mia. kr.; afskaffelse af dimittenddagpenge: 2 mia. kr.; stop for tilgang til efterløn: 9 mia. kr.; mediestøtten: 0,5 mia. kr.; afskaffelse af boligjobordningen: 0,5 mia. kr.; afskaffelse af grøn check: 2 mia. kr.; så er vi oppe på 34 mia. kr.; spild af udviklingsbistand: 17 mia. kr.; nettobidraget til EU, som nu er hævet: 4 mia. kr.; erhvervstilskud, hvor der bruges mange penge, og vi siger, vi kan spare 5 mia. kr.; så er vi oppe på 60 mia. kr.; vi skal løse udlændingepolitikken fra bunden, og derudover er der den del af råderummet, som jo ikke er afsat og ikke er brugt endnu, som vi mener man skal lade være med at bruge, og så er vi oppe på 110 mia. kr. Det var svaret.
[79836] **Spørger**: Allerførst vil jeg sige tak for de pæne ord. Det er nemlig rigtigt, at det er min sidste dag hernede i salen som partileder. Jeg vil faktisk gribe fat i noget, som partilederen fra Parti_A, statsministeren, sagde i sin tale, i forhold til helt klart at markere støtte til vores religiøse mindretal, i det her tilfælde det jødiske miljø i Danmark. I det interview, der har været i Politiken, og som jeg har læst, gik kritikken på de venstreradikale miljøer og de islamistiske miljøer, og jeg var bare forundret over, at der ikke også var en skarp kritik af højreradikale miljøer. **Minister**: Det er der også, og det, jeg sagde til Politiken i går, var, at antisemitismen i Danmark kommer flere forskellige steder fra. Vi har været bekendt med de højreradikale miljøers syn på jøder igennem rigtig mange år og rigtig mange årtier med katastrofale følger, nemlig det holocaust, jeg talte om i starten af min tale. Så det er der al grund til at understrege, og der er al grund til at tage afstand fra det, og nogle af de gravskændinger, vi har set, er blevet begået af folk fra det højreradikale miljø. Det ændrer jo så ikke på, at antisemitismen desværre også viser sig fra andre dele af det her samfund. **Spørger**: Det er vi jo helt enige i. Det, der bare er udfordringen, tror jeg, for de fleste af os, er, at vi har haft en debat igennem mange år med fokus på islamistiske miljøer og den trussel, der kan være fra dem, og mens vi har haft fokus dér, har vi set, at højreradikale miljøer har bredt sig og er blevet stærkere og stærkere. Det er jo noget, vi ved fra PET; vi ved det også på europæisk plan, at de højreradikale miljøer i den grad er i vækst, og derfor er spørgsmålet selvfølgelig også: Overvejer statsministeren, om regeringen skal lave en særlig indsats i forhold til de højreradikale miljøer? **Minister**: Det forventer jeg bestemt kommer til at være en del af handlingsplanen, for ligegyldigt hvor antisemitismen har sin rod, skal vi bekæmpe den. Den er i mine øjne uforenelig med det Danmark, som jeg tror hele salen her ønsker, og derfor skal vi slå ned på den, ligegyldigt hvor den kommer fra, hvad enten den er meget eksplicit, som vi ser det bl.a. fra de højreradikale miljøer, eller om den er mere indforstået, som vi også ser det i diskussionen, eller om den er en del af den hverdagschikane, som herboende jøder – i øvrigt gennem generationer – fortæller mig om, som måske kommer fra andre steder i det her samfund. Så lad os være enige om at slå ned, ligegyldigt hvor den har sin rod.
[92453] **Spørger_Taler**: Som I alle ved, har der lige været valg i Kalaallit Nunaat. Det har været et spændende valg og en spændende kampagne at følge tæt, hvor både landspolitik og kommunalpolitik er blevet drøftet. Folket har nu talt, og det er det samme folk, vi arbejder og kæmper for, uanset hvilken placering vi fra Siumut gør det fra. Og selv om vi fra Siumut ikke har fået det privilegie at føre forhandlingerne i denne omgang, glæder det os stadig at være gået frem med 1 mandat i parlamentet. Siumuts største politiske vision er jo statsdannelse, men det handler i bund og grund om at skabe et stærkt folk og om, at vi har et land, hvor loven er tilpasset selve landet ud fra befolkningens kultur og levevis. Det er ikke altid en let opgave, især når Grønlands geografiske størrelse betyder, at man har nogle steder i Grønland, hvor man dyrker landbrug og har 25-30 graders varme om sommeren, men hvis du tager til det nordligste Grønland, lever man mest af naturaløkonomi under konstant vintermørke og med minus 30 grader om vinteren. Derfor kan jeg godt en gang imellem smile lidt for mig selv, når man i Danmark diskuterer Udkantsdanmark, og hvor langt der er mellem by og land. Det er derfor en af Inatsisartuts mest fornemste opgaver at sikre, at loven bliver tilpasset landets folk og den geografiske placering. Det er også en opgave, vi jo har her i Folketinget. Vi er ansvarlige for, at så længe der er ansvarsområder, som Danmark varetager for Grønland, skal de ansvarsområder opdateres. De skal opdateres med tiden, med klimaet og med folket. Det er en opgave, som Danmark ikke altid har formået at magte. Som følge af manglende viden, tror jeg, og forståelse for Grønland fra Folketingets side er en stor del af lovgivningsarbejdet blevet negligeret, for hvordan skal man egentlig kunne opdatere love, hvis man ikke kender nok til landets folk og levevilkår? Demokrati og repræsentation er jo altafgørende her, så for at sikre, at hele det grønlandske folks stemme bliver hørt, og for at sikre folket mest mulig indflydelse på eget land, bliver vi nødt til at få omstruktureret nogle af de rammer, vi har, og som ligger til grund for det her arbejde. Helt konkret ønsker vi fra Siumuts side, at vi får sat gang i en dialog i Folketinget om oprettelse af en form for folketingsråd. På en måde ligesom man har et Europaråd i Danmark, skal et folketingsråd i Inatsisartut sikre en parlamentarisk samling mellem landene og sikre direkte grønlandsk indflydelse på de love og de forligsaftaler, som omhandler Grønland, og som man bearbejder i Danmark, og det håber jeg at I fra de danske partier vil være en del af. Til slut vil jeg gerne takke for muligheden for at deltage i partilederdebatten. Det kunne være spændende at finde ud af, hvordan vi kunne inkludere de egentlige grønlandske partiledere, som sidder i Inatsisartut, så de også kunne få lov til at have en debat med de partiledere, der sidder i Folketinget, og dialogen kunne begynde. Tak for ordet. **Minister**: Tak for talen. Og tillykke til Siumut med valget. Vi glæder os selvfølgelig til et fortsat samarbejde med alle politiske partier i Grønland. Jeg ved jo, at spørgsmålet om børn og børns rettigheder og sikringen af lige muligheder for alle børn ligger ordføreren meget på sinde, og i de nu forgangne snart 2 år har vi jo intensiveret samarbejde på det her område til stor fælles glæde. Jeg kunne godt tænke mig at spørge til, hvordan ordføreren ser på perspektiverne for yderligere samarbejde på det område. **Spørger_Taler**: Jeg synes helt klart, at der er en del, vi kan samarbejde om. Når det gælder de danske ansvarsområder i Grønland, skal vi også kigge på retssystemet og kriminallovgivningen og på, hvordan vi sikrer os, at folk, der har begået seksuelle overgreb på børn, faktisk bliver straffet på det niveau, som det kræver, for det går ikke, at man bare kan møde sin gerningsmand på gaden, efter det er sket. Det er nogle af de specifikke samtaler, jeg synes vi kan begynde at have med det danske Folketing, idet ansvaret ligger her. **Minister**: Det er jo et perspektiv, vi ikke så ofte har på den her på den her problemstilling, men det er klart, at alle her jo er bekendt med, at der er nogle meget kedelige tal, hvad angår seksuelle overgreb på børn, og det er en af de værste forbrydelser, man kan begå, så det er klart, at det jo sætter sig negativt i mange andre henseender i et samfund. Jeg vil egentlig bare bekræfte, at når der er tale om alvorlige forbrydelser, er det at straffe og sikre, at ofret ikke møder sin gerningsmand, selvfølgelig helt afgørende. **Spørger_Taler**: Jeg oplever også, at der er et stort ønske om samarbejde her, og det er også derfor, jeg tænker, at det vil være rigtig godt, at parlamentarikerne fra Danmark og Grønland begynder at tage den dialog og inkluderer de forskellige perspektiver, der er, så det ikke kun er to folketingsmedlemmers ansvar at føre de her budskaber videre, men at det er alle parlamentarikere, der kan tage de her diskussioner på kryds og tværs, for man kan som folketingsmedlem ikke altid gætte sig frem til, hvad det er for noget lovgivning, der skal opdateres i Grønland.
[92444] **Spørger**: Tak for det. Jeg kunne godt tænke mig at læse et citat op fra den tidligere Parti_D formand og udenrigsminister Per Stig Møller. Han har for nylig udtalt: »Som udenrigsminister prøvede jeg i årevis at belære andre lande om, at man har forpligtelse til at tage sine egne statsborgere hjem. Og så gør vi det ikke selv. Jeg bryder mig ikke om det. Vi har en international orden, og den betyder, at man har ansvar for sine egne statsborgere.« Hvad i det citat er Ordføreren uenig i? **Medlem**: Jamen det er jo et ganske udmærket citat, som hr. Per Stig Møller er kommet med. Vi taler selvfølgelig om Syrien og hele udfordringen der. Der vil jeg bare sige, at den debat jo er noget mudret. Nogle gange taler man i debatten også om tilknytning til Danmark. Der er også nogle af dem, som har fået frataget statsborgerskabet, og hvor man stadig væk taler om, at de har en tilknytning til Danmark. Det har de ikke efter min mening. Så er der nogle, der stadig væk er statsborgere. Det er klart, at står de en dag ved grænsen, så skal vi jo lukke dem ind, for de er danske statsborgere. Men lige nu har de valgt Danmark fra, og de sidder jo, hvor de gør, fordi de har støttet et sygt regime og et sygt system. Det er sådan set deres problem. **Spørger**: Ordføreren må have mig undskyldt, men er det ikke en kende dobbeltmoralsk, at man står her og taler om Kærshovedgård, og at man som justitsminister har stået og sagt, at andre lande skal modtage deres egne kriminelle statsborgere, og så vil man ikke engang tage de statsborgere, som kurderne nu har, som de mener har begået kriminalitet, og som øjensynlig kunne komme til Danmark og dømmes? Er det ikke dobbeltmoralsk? Burde man ikke ændre holdning, ligesom andre partier har gjort det for nylig? **Medlem**: Man kan altid diskutere, hvor moralen og dobbeltmoralen er, det er jeg da helt med på. Jeg har det jo sådan, at vi også synes, at der skulle laves en krigsforbryderdomstol i lokalområdet. Det tager selvfølgelig noget tid at etablere. Men der er én ting, der undrer mig i den kampagne, der nærmest har været ført for at skulle have børnene hjem, og det er den fuldstændige mangel på erkendelse af, hos nogle, ikke hos Parti_G, at mødrene jo følger med – og måske også fædrene. Jeg ved godt, at alle taler om, at fædrene ikke er der. Ved vi egentlig det? Det kunne være, at de lige pludselig også kom. Og så siger jeg: Er dem, der er så vilde med at få dem hjem, også dem, der så siger, at det var det, vi måtte forvente, den dag nogle af de mennesker er med til at planlægge eller begå et terrorangreb på dansk grund? Den del mangler i debatten.
[89358] **Spørger**: Tak for det. Regeringen vil give syv danske kommuner fuldstændig frihed på et udvalgt velfærdsområde. Sådan lød den positive udmelding fra Ordføreren ved Folketingets åbning den 6. oktober 2020. Jeg har et kort spørgsmål: Er det vigtigste for Parti_A at give frihed til kommunerne eller til borgerne? **Medlem**: Det er til borgerne. **Spørger**: Det var et interessant svar, for det hænger rigtig dårligt sammen med den aftale, der bl.a. er indgået på ældreområdet. Når de borgerlige partier ikke kunne være med i velfærdsaftalen på ældreområdet, er det jo netop, fordi den tilgodeser kommunerne på bekostning af borgerne. For med den aftale, der er lavet, gives der mulighed for, at kommunerne kan ofre de ældres ret til frit at vælge bolig, frit at vælge personlig pleje, frit at vælge genoptræningsydelser og frit at vælge anden personlig og praktisk hjælp. Så kan Taleren ikke se, at der er en voldsom uoverensstemmelse mellem det, Taleren siger nu, og den aftale, der rent faktisk er indgået? **Medlem**: Nej, det er der heldigvis ikke. Taleren hopper jo præcis i den fælde, jeg anmeldte nogle ville hoppe i, da vi foreslog det her, nemlig at når det først kom til lovgivning, ville for mange partier sige: Nej, ikke lige præcis det dér, for det synes vi er rigtig, rigtig godt; ikke lige præcis det dér; nej, den der regulering kan vi godt lide. Og hvis alle tænker sådan, kommer vi aldrig til at tænke nyt i Danmark. Jeg vil gerne gentage, hvad jeg har sagt før: Skiftende regeringer har ønsket at afbureaukratisere den offentlige sektor, men det er ikke lykkedes nogen som helst. Jeg tror egentlig på, at de her syv kommuner kommer til at vise vejen, men det kræver, at alle i Folketinget træder et skridt tilbage og faktisk overlader det til borgerne, til de pårørende, til medarbejderne og til de lokale politikere.
[92401] **Spørger**: Også herfra skal der lyde et tillykke. Det bliver rigtig spændende de kommende år. Det er et meget spændende valg for fru Aaja Chemnitz Larsens parti. Men derfor og også i forlængelse af det, de tidligere spørgere spurgte om, kunne jeg egentlig godt tænke mig måske at få uddybet, hvad Ordføreren ser som de største muligheder for samarbejdet i rigsfællesskabet nu, hvor IA er i front. Der var nogle, der nævnte turisme, erhvervssamarbejde og vækst, men jeg tænker især også på Arktis og hele det område, og selvfølgelig også på klimaområdet med tanke på den beslutning, der er truffet nu, og måske forskning. **Medlem**: Mange tak for det. Ordføreren nævner nogle af de ting, som er helt centrale: Udenrigspolitik og sikkerhedspolitik bliver stadig mere vigtigt for Grønland og rigsfællesskabet, og vi er nødt til at finde en god måde at være uenige om nogle spørgsmål indadtil, men være enige udadtil, for så står vi altså stærkest. Så er der spørgsmålet om forskning. Det er et meget, meget oplagt område, som vi jo allerede samarbejder om, men som vi måske i virkeligheden skal styrke. Grønland har jo et ansvar for en lang række områder, og hvad angår velfærdsområdet, er det jo noget, vi skal blive bedre til og have løftet. Men der er masser af muligheder og et stort potentiale for samarbejdet. **Spørger**: Tak. Det synes jeg nemlig også, og det kunne være interessant at dykke mere ned i. Så kunne jeg godt tænke mig at høre: Giver det så anledning til nogle andre toner, eller hvad ligger der for IA i rigsfællesskabets samarbejde i EU? **Medlem**: Der blev lavet en undersøgelse lige før valget, som viste, at 60 pct. af grønlænderne ikke ønsker at være en del af EU, mens 40 pct. er positive over for EU, og det er i hvert fald nogle tal, som har bevæget sig mere og mere i EU's retning, så det er jo en intern diskussion, som Grønland selvfølgelig skal have lov til at tage. Men der er et behov for i rigsfællesskabet netop at se på, hvordan vi kan samarbejde – og så skal man jo huske på, at Grønland faktisk er den største modtager af tilskud uden for EU, fordi vi er et OLT-land, så det er jo også interessant at tænke EU ind, f.eks. i forhold til fremmede investeringer i Grønland.
[101054] **Spørger**: Tak for det. Parti_As formand stod hernede i salen i sidste uge og sagde, at hun ikke havde nogen ambitioner om at hæve skatten for danskerne. Før sidste valg sagde den nuværende finansminister, at 95 pct. af danskerne ikke ville opleve skattestigninger under en rød regering. Men her står vi så et par år inde i valgperioden: Regeringen har hævet skatterne mere end 40 gange, og det har ramt alle indkomstgrupper i Danmark. Der er ikke en fugl, der er ikke en fisk, der er ikke en frø i Danmark, der ikke har oplevet skattestigninger, og mit spørgsmål er egentlig bare: Hvorfor står Parti_As formand ikke ved, at det her er en regering, der er glad for skattestigninger? **Medlem**: Det er, fordi det ikke er en regering, der er glad for skattestigninger. Det er helt korrekt, at vi – i øvrigt i fællesskab med mange forskellige partier i Folketinget – nogle steder har valgt at hæve nogle skatter og afgifter, bl.a. på cigaretter. Det er ikke noget, jeg nogen sinde rigtig har været stor tilhænger af, men omvendt må jeg jo sige, at i folkesundhedens navn kan stigende afgifter på cigaretter være en god ting. Vi har også sænket skatten på en række områder, så billedet er heldigvis lidt mere nuanceret, end det bliver gengivet her. **Spørger**: Men hvis ikke man er glad for skattestigninger, håber jeg, at man vil lade være med at hæve skatterne 40 gange yderligere, som man har gjort indtil videre i den her periode. Når man beder regeringens økonomer i Finansministeriet om at regne på konsekvenserne af regeringens skattepolitik, viser det, at alle indkomstgrupper i Danmark er blevet ramt, og at de fattigste er blevet ramt hårdest, og af samme grund er den økonomiske ulighed steget i den her valgperiode. Det sidste spørgsmål lyder egentlig ganske enkelt: Kan vi forvente flere skatte- og afgiftsstigninger, der øger uligheden og gør alle danskere fattigere, eller vil man skifte spor hos Parti_A og begynde at sænke skatterne til glæde og gavn for alle danskere? **Medlem**: Nu kan jeg jo ikke nå at svare fyldestgørende på det spørgsmål på 30 sekunder, men vi står over for at skulle forhandle en stor skattereform på hele klimaområdet med ensartet CO 2 -afgift, og hvis man går alt for dogmatisk til den opgave, tror jeg ikke at man løser klimakrisen eller får indrettet afgifts- og skattesystemet, så det passer til dansk erhvervsliv. Så måske skal vi tage diskussionen også ved forhandlingsbordet.
[89369] **Spørger**: Den samtale deltager jeg meget gerne i, hvis der er plads til det, altså om, hvordan vi gør det bedre at deltage med sin arbejdskraft og derfor også at få mere ud af det. Men det var nu ikke det, jeg ville spørge om. Jeg vil have lov at stille spørgsmålet til Ordføreren om det her med, at lov er lov, og at lov skal holdes. Ordføreren lagde selv op til det – og det kunne vi ikke være mere enige i i Parti_C. Det var noget, Ordføreren og hans parti gjorde meget ud af. De bad om en grundig undersøgelse af minksagen. Det har vi også fået. Det har vi også medvirket i. Der er et bredt flertal. Men jeg mindes selv at have siddet i en lang række samråd om den her sag om adskillelse af unge asylpar, og der var Parti_F knap så interesseret i at få undersøgt noget som helst. Er det noget, Ordføreren fortryder nu? **Medlem**: Nej, det fortryder jeg ikke. Jeg mener, det er sådan, at når man administrerer lovgivningen som minister, skal man holde sig inden for reglerne, selvfølgelig skal man det. Så kan vi fra tid til anden have en diskussion om, hvor grænsen er, når man bevæger sig i nogle gråzoner, og det har vi specielt set, når det handler om internationale konventioner, for så har det jo ikke været meget sikkert, hvor grænsen gik. Vi har kunnet se, at man, når der er gået nogle år, har kunnet nogle ting, hvor man for år tilbage fik at vide, at det kunne man aldrig gøre inden for de samme konventioner. Vi kan se forskellige lande, også i Norden, der jo har forskellig praksis i forhold til f.eks. det her med, om man adskiller ægtepar, hvor den ene er et barn, eller man ikke gør det osv. Det er også inden for den samme konvention. Det synes jeg er vigtigt. Det skal man da hele tiden kigge på. **Spørger**: Jo, men der var i de år to ombudsmandsrapporter, der gjorde klart, at loven var brudt. Er der kun retsstatsprincipper, der gælder, når det er noget, Parti_F ønsker undersøgt? **Medlem**: Nej, det er der ikke, og vi, havde jeg nær sagt, deler os jo efter anskuelser, for der er også politik i det her. Og selvfølgelig handler det også om, hvordan vi fortolker en konvention og dens muligheder. Men det er rigtigt, at når Ombudsmanden har talt, så taler det selvfølgelig for, at der er noget at komme videre med, og det kan man jo have holdninger til, men vi vurderer jo også alvoren af en sag. Man kan undersøge alt mellem himmel og jord, hvis man vil, og det gør man jo ikke. Man undersøger noget, fordi der er et politisk flertal for at undersøge det, og så er der noget andet, der ikke er et politisk flertal for at undersøge. Nu har der været en situation, hvor der så er kommet en undersøgelse efter valget. Der har været en kommission. Vi har et resultat, og så skal vi som politikere, hver enkelt af os, vurdere, om vi synes, det kan bære at rejse en rigsretssag. Vi synes ikke, det kan bære, at man rejser en rigsretssag over for Inger Støjberg.
[114409] **Spørger**: Tak for det. Tidligere gik der jo vedvarende rygter om, at Ordføreren skulle til udlandet til den her NATO-generalsekretærpost. Dengang var Ordføreren og Parti_B meget opsat på, at hvis det skete, skulle man have en genforhandling af regeringsgrundlaget. Derfor vil jeg sådan set bare spørge her: Nu da Parti_B og Ordføreren jo insisterer på den her CO 2 -afgift, kunne det så ikke være meget godt i genforhandlingen af det regeringsgrundlag at lægge en landdistriktsgaranti ind, så man er sikker på, at det netop ikke flytter arbejdspladser fra land til by? **Medlem**: Det eneste, som jeg hører fra statsministeren, er jo, at hun er enormt glad for at være statsminister, og det forstår jeg godt, for det er jo også nogle gode kolleger, hun har i regeringen. Så jeg forstår godt, at hun er glad for at være i Danmark. **Spørger**: Nu var det ikke statsministerens følelser, jeg spurgte ind til, for dem kunne jeg mærke lige før, og de var ikke så rare. Men når det er sagt, handler det om CO 2 -afgiften og noget, som jo normalvis, tror jeg, også ligger Taleren på sinde, nemlig at landdistrikterne skal have det godt for at sige det, som det er, at Danmark ikke knækker over, og derfor spørger jeg igen Taleren: Skal den her genforhandling, som Taleren vil have af regeringsgrundlaget, indeholde en garanti om, at CO 2 -afgiften ikke flytter arbejdspladser fra landet til byen? **Medlem**: Der er mange spørgsmål nede i det spørgsmål, og derfor tror jeg, at jeg kan sige, at det sidste, jeg har hørt fra statsministeren, er, at hun er enormt glad for at være statsminister. Det har hun jo været igennem lang tid. Tidligere var jeg måske knap så optaget af, at hun var glad for det, men jeg konstaterer, at statsministeren er glad for sit job, og derfor skal jeg heller ikke til at genforhandle noget regeringsgrundlag. Jeg synes, det er et godt regeringsgrundlag, og det skal gennemføres.
[92426] **Spørger**: Tak for det. Jeg ville have spurgt om det samme som Ordføreren, nemlig hvordan det går med at øge arbejdsudbuddet, men great minds think alike, og der er ingen grund til at gentage de samme spørgsmål dagen lang. Så til noget helt andet. Vi hørte statsminsteren sige tidligere i dag, at statsministeren ser for sig, at der fortsat vil være restriktioner over danskernes frihed og samfundet, selv efter alle danskere er blevet vaccineret ude i fremtiden – det var det, der blev sagt – og jeg vil bare høre, om Parti_C også ser en fremtid for sig, efter danskerne er blevet vaccineret, hvor der stadig i et eller andet omfang er nogle restriktioner. **Medlem**: Jeg bed godt mærke i den, og jeg håber, at det kan blive afkræftet, for jeg er enig med Taleren i, at vi har behov for at kunne se ind i en fremtid, hvor vi er fri for de her restriktioner. Det kan sagtens være og med meget stor sandsynlighed, at der vil komme nye mutationer og den her slags ting, men det må vi så forholde os til, for vi skal kunne forholde os til og forberede os på, at hverdagen med corona og nedlukninger og begrænsning af vores frihed ikke skal være her længere. **Spørger**: Det vil jeg bare kvittere for, og jeg er fuldstændig enig i det, også i forhold til rejserestriktioner og lignende, og hvis det beror på en misforståelse, så må det jo bliver afklaret senere. Men jeg er glad for enigheden – om ikke andet – mellem vores partier. Tak. **Medlem**: Det er jeg også, og mon ikke vi kan bruge den til noget.
[89403] **Spørger_Taler**: Tak, formand. Allerførst vil jeg sige, at vi i Parti_I kommer til at fremsætte beslutningsforslag om at undersøge mulighederne for, at vi i Danmark får en forfatningsdomstol eller en lignende instans, som for eftertiden skal tage stilling til, om ministre og folketingsmedlemmer skal stilles for en rigsret. Vi mener ikke, at vi politikere er habile i forhold til at vurdere, om der skal rejses sigtelser mod politiske allierede eller modstandere. Vi synes, processen i forhold til at vurdere, om Inger Støjberg skal for en rigsret, har været præget af politisk strategi, og det tror jeg at befolkningen gennemskuer, og jeg tror, folk frastødes af det. Kronen på uværdigheden kommer så, når vi i salen skal stemme om, hvorvidt Inger Støjberg skal for en rigsret. Her prøver Parti_K og sandelig også Pia Kjærsgaard fra Parti_F at få ophævet Folketingets clearingssystem, så alle 179 folketingsmedlemmer skal møde op og stemme i starten af februar lige midt i det, der må formodes at være den allerværste fase af coronakrisen. Meningen er at udstille og udskamme de politikere, der stemmer for, at Inger Støjberg skal for en rigsret, tror vi. Det er faktisk en uhørt demokratisk pression på folketingsmedlemmer, som har deres gode ret til at forvalte deres mandat i Folketingssalen, som det passer dem, og det er også overflødigt, da alle partier jo har bekræftet, hvem der stemmer for og imod. Så det risikerer at ende som et supersmittesprederevent, der sætter Folketinget ud af kraft. Jeg synes, det viser med al tydelighed, at vi ikke kan overlade den her slags beslutninger til politikere, og derfor vil Parti_I have undersøgt, hvad det vil kræve at flytte den her slags sager over i en forfatningsdomstol eller en anden type instans. Angående coronakrisen er vi også i Parti_I lykkelige over, at der er kommet en vaccine, og vi er positive over, at der kommer et vaccinepas, så danskerne kan komme ind i de lande, hvor det er krævet. Men vi er skeptiske, hvis der skal vedtages en lov om, at det alene kræver et vaccinepas at komme over den danske grænse, og at man kun kan komme ind til f.eks. sportsoplevelser og kulturarrangementer, hvis man har et vaccinepas. Her mener vi, at dokumentation for, at man har haft corona og dermed har antistoffer, eller en frisk negativ coronatest også skal være adgangsgivende. Som Søren Brostrøm sagde på tv, må vi ikke fordømme dem, der er nervøse for at lade sig vaccinere. Personligt har jeg tænkt mig at blive vaccineret, for jeg ville ikke kunne bære at smitte nogen, der døde af det, men jeg respekterer, at der er mennesker, som er hunderædde for at få sprøjtet vaccine, som vi f.eks. ikke kender langtidsvirkningerne af, i kroppen. Derfor mener jeg, at sundhedsmyndighederne skal rådgive om, hvordan man laver en coronatest, der er sikker nok til at lukke folk ind til f.eks. en fodboldkamp. Til sidst vil jeg beskæftige mig kort med den lovgivning, vi laver for at realisere vores klimamål. I Parti_I var vi jo fyldt med håb, da vi sidste år på den her tid skulle til at lave en handlingsplan for at reducere CO 2 -udledningerne med 70 pct. i 2030. Nu et år efter er det ikke bare Parti_I, men også alle de grønne organisationer, der er skuffede over det, som 2020 sluttede af med af klimanøl, og det er endda med deltagelse af partier, der selv har kritiseret regeringen for klimanøl. SF og Radikale blev lokket med i en såkaldt grøn skatteaftale, som ikke indeholdt de ensartede klimaafgifter, som alle med forstand på klima havde sukket efter. Selv Parti_G vælger at blive en del af problemet i stedet for en del af løsningen, når de på torsdag stemmer for en bilaftale, der tillader, at der kommer 600.000 flere biler på vejene. Vores bøn til støttepartierne er: Stem nej til den uambitiøse bilaftale på torsdag, og vær med til at kæmpe for, at vi får et delmål for CO 2 -reduktion i 2025, der flugter med det, som Greenpeace anbefaler, altså 55 pct., eller allermindst det øvre spænd i Klimarådets anbefalinger på mellem 51 og 54 pct. i CO 2 -reduktion i 2025. Tak for ordet. **Minister**: Tak for det. Den her kritik af kolleger, der tager ansvar for at løse problemer, forekommer mig altid en smule ejendommelig. Altså, Danmark er jo heldigvis ikke skabt på revolution, men på reformer, og det vil sige, at vi skridt for skridt er gået i den rigtige retning, hvad vi jo i høj grad også er i gang med på klimaområdet. Nu har vi diskuteret klima i dag, og det var egentlig slet ikke det, jeg ville spørge til. Jeg ville gerne spørge til vores nærhedsreform, som vi har sat i gang, og som jeg egentlig har indtrykket af at Parti_I også bakker op om, og som betyder, at vi nu for alvor får sat nogle kommuner sammen med medarbejdere, ledere og først og fremmest borgerne selv samt pårørende og andre, så vi kan begynde at bygge velfærdssamfundet op på ny, altså nedefra og op. Er det stadig noget, Parti_I bakker op om? **Spørger_Taler**: Ja, selvfølgelig. Det er jo næsten umuligt ikke at kunne lide den tanke, de eksperimenter, den nytænkning og den udviklingslyst, der er i det. Når det kommer til frikommuneforsøgene, så ser vi utrolig gerne, at beskæftigelsesområdet kommer ind under, så vi kan begynde at eksperimentere med, hvor meget tillid kommer til at betyde i borgernes liv, altså hvor meget vi kan bruge tillid i stedet for tvang, når det f.eks. handler om beskæftigelsesområdet. **Minister**: Jeg har jo selv meget, meget stor fidus til det, vi sætter i gang nu, med de syv kommuner, og det har jeg ikke mindst, fordi jeg mærker en fantastisk energi og også stolthed over at være med. Men først og fremmest er der en meget, meget stor energi i forhold til at få det til at lykkes, og jeg tror, vi kommer til at se en udvikling af velfærden, som vi herindefra faktisk ikke har evnet at skabe, hvad egentlig ikke er så mærkeligt, for de fleste gode idéer skal vokse op nedefra og ikke modsat. Man kan jo altid ønske sig mere, men jeg håber, at vi her i den kommende tid, når coronaen slipper sit tag, kan være enige om at få givet de her syv kommuner de allerbedste forudsætninger for at være pionerer i det næste velfærdsprojekt. **Spørger_Taler**: Nu var det jo ikke et spørgsmål, men jeg vil da gerne kommentere på det. Jeg synes, at når vi lader udviklingen ske lokalt ved hjælp af social opfindsomhed og de erfaringer, der er derude, hvor folk til daglig arbejder hands on med de konkrete problemer og udfordringer, så kommer vi oftere længere, end når vi politikere prøver at udtænke løsninger. Så det er en af de planer, som regeringen har lanceret, som vi synes allerbedst om.
[89354] **Spørger**: Tak for det. Som Ordføreren også redegjorde for, har coronapandemien store konsekvenser. Den har store konsekvenser for økonomien, og vi har brug for at få Danmark på sporet igen, få lagt en klar økonomisk plan for fremtiden. Klimakrisen er her også endnu og skal løses. Så mit spørgsmål er egentlig helt enkelt: Vil Ordføreren og hendes parti være med til, at vi forsøger at få et bredt flertal for en samlet plan, en grøn økonomisk plan, der rækker frem til 2030, for at få Danmark på sporet igen? **Medlem**: Altså, jeg synes ikke, der er nogen grund til at lade sig begrænse af procesrammer, at det præcis skal være 2030, der er fikspunktet. Jeg tror faktisk ikke, det ville være langt nok at kigge ud i fremtiden. Det er klart, at et 10-årigt perspektiv er afgørende, men med den rivende udvikling, vores samfund er inde i, hvad angår digitalisering, den internationale konkurrence og det enorme behov, der er for, at flere mennesker får lov til at dygtiggøre sig, så tror jeg faktisk, vi skal have et længere perspektiv i vores arbejde. Og jeg synes heller ikke, der er nogen grund til at lade sig begrænse af, at det skal være en plan, der bliver tilrettelagt på en bestemt måde. Men arbejdet med at gå i gang med reformer, der skal føre Danmark stærkere ind i fremtiden, er det, jeg bebuder fra Folketingets talerstol i dag, og der glæder jeg mig rigtig meget til at arbejde sammen også med Parti_C. **Spørger**: Det glæder jeg mig også rigtig meget til. Jeg synes sådan, der er brug for, at vi får sådan en plan, og vi skal da bestemt ikke at lade os begrænse. Men til gengæld tror jeg, der er behov for, at vi lader os forpligte på nogle meget konkrete mål, så vi ikke forpligter os på, at der kommer en god løsning i 2029, men at den faktisk kommer løbende, når det gælder klimakrisen, og at det ikke bliver sådan, at vi udskyder udfordringerne. Og det samme gælder jo for økonomien, altså at vi forpligter os til løbende at træffe beslutninger frem mod 2030 og gerne endnu længere, så vi investerer i fremtiden og fortsat har råd til det. **Medlem**: Jeg forpligter gerne både regeringen og Parti_A på en ambitiøs reformkurs. Jeg håber så til gengæld også, at Folketinget vil lade sig forpligte på, at vi ikke gentager fortidens synder og eksempelvis fører en krisepolitik, som sætter Danmark tilbage. Jeg mener, at det i den efterevaluering, hele verden har foretaget efter finanskrisen, står ret klart, at man mange steder med den førte økonomiske politik var med til at forlænge krisen og i virkeligheden gjorde problemerne større. Det er nu almindelig anerkendt blandt mange økonomer, og den erkendelse håber jeg også breder sig i Folketinget. For det vil faktisk styrke vores mulighed for at styrke Danmark.
[89396] **Spørger**: Jeg havde egentlig ikke tænkt mig at tage ordet, men den debat, Ordføreren havde med Ordføreren, gjorde, at jeg blev nødt til at tage ordet. For den her debat om proportioner synes jeg er ude af proportioner. Altså, jeg synes, den er helt skæv. Jeg vil gerne sige, at jeg har stor respekt for både Parti_B og Parti_D, fordi de har valgt at fortsætte ad det spor, der handler om, at lov er lov, og at det gælder i en retsstat. Jeg ved godt, at det ikke er nemt, men i den her tid med populisme og hurtige meninger er det virkelig godt at mærke, at der er et stærkt folkestyre, så det vil jeg egentlig bare gerne sige tak for. Jeg ved jo godt, at Parti_F heller ikke ønskede en rigsretssag, dengang der var tamilsagen. Den tog Poul Schlüter, der dengang var statsminister, jo ganske alvorligt, og jeg synes, at Ordføreren med det her fortsætter ad det spor. Så det vil jeg bare gerne sige tak for. **Medlem**: Jeg ved ikke, om jeg skal sige velbekomme eller selv tak. Men det er en tung beslutning at rejse sådan en sag. Det tror jeg vi alle sammen synes, og det er jo noget, vi i bund og grund helst ville være foruden, tænker jeg. Men vi kiggede jo hinanden i øjnene i vores gruppe og sagde: Det, der ligger, er så klart, at det er sådan, det må være. Og derfor tog vi den beslutning. Jeg ved godt, at mange har motivforsket i, hvorfor den ene eller den anden eller den tredje vores gruppe mener det. Ja, det gør da ondt, og nogle gør det her rigtig ondt på, men det ændrer bare ikke på, hvad den juridiske konklusion var i de to notater, der var. Derfor har vi taget den beslutning, vi har gjort. **Spørger**: Grunden til, at jeg understreger det så meget, er, at jeg tror, at det med det, vi lige nu ser i omverdenen, altså er vigtigt, at der er nogle, der står fast på nogle retsstatsprincipper og på den her forståelse af, at demokratiet fungerer på nogle præmisser. For ellers bliver det jo for nemt, når flertallet skifter, at gøre det ene, det andet og det tredje. Det tror jeg vi er nogle der bliver nødt til at holde i hævd. Derfor tog jeg ordet. Jeg synes heller ikke, det er nemt. Jeg synes ikke, at sådan nogle beslutninger er nemme, selv om jeg tilhører den anden side af midten – eller hvad det nu hedder – i dansk politik. **Medlem**: Ja, det er svært, og jeg vil også bare sige, at vi har forskellige tilgange. Jeg har sådan set også meget respekt for, at man, selv om der er nogle klare konklusioner, kan veje det på en anden vægt. Det er også lige for at sige her, at jeg ikke vil tages til indtægt for, at Parti_F og Parti_K ikke går ind for retsstaten, for det mener jeg bestemt de to partier gør. Så kan vi se forskelligt på nogle ting, og vi vejer dem måske på nogle forskellige vægte. Det er så kommet til udtryk her, hvordan vi vejer dem. Det er bare lige for, at jeg også får sagt det.
[101058] **Spørger**: Tak, og tak for en god tale. Partilederen fra Parti_A har flere gange udtalt sig om, at Færøerne ville have en ny handelsaftale, og bakker op om det arbejde. Verden står i en ny situation, vi har krig i Europa, og det vil koste Færøerne dyrt. Så er mit spørgsmål, om det vil ændre forholdene, med hensyn til at Færøerne kan få en ny og bedre handelsaftale. Tak. **Medlem**: Først glæder jeg mig over, at både Færøerne og Grønland har valgt at gå med i det sanktionsspor, vi har aftalt i EU sammen med vores allierede, og at man dermed selvfølgelig både fra færøsk og grønlandsk side har understreget, at man er en del af Vesten, og at det er der, man opfatter sig selv og arbejder ud fra. Og vi støtter varmt, hvad vi nu engang kan bidrage med for at sikre bedre handelsaftaler, og det samarbejde er allerede etableret. **Spørger**: Tak for det. Som jeg sagde, ser det ud til, at det vil koste Færøerne dyrt, og Færøerne skal jo finde et alternativ til sine produkter. Så det er meget vigtigt med en bedre handelsaftale med EU. Tak. **Medlem**: Ja, det er vigtigt, og vi arbejder jo både på et stærkere samarbejde mellem EU og Grønland – det bidrager vi gerne til fra dansk side – og på, hvilket vi også gerne bidrager til, et endnu stærkere samarbejde mellem EU og Færøerne. Og det er rigtigt, at det koster, og hele diskussionen har jo indtil videre afspejlet, at det er dyrt, når vi har en aggressiv Putin, når der er krig på vores kontinent. Det kommer til at have afledte konsekvenser, alle kommer til at mærke.
[101116] **Spørger**: Tak for det. Det var egentlig det færøske medlem Ordføreren, der ledte mig på sporet af det her spørgsmål. Han spurgte til narkotika og hård narkotika. Jeg er sikker på, at Ordføreren deler Parti_Is bekymring om misbrug af både cannabis og hård narkotika. I Danmark er forbruget jo ikke faldende, det er faktisk et kæmpestort problem i øjeblikket. I Portugal har man prøvet at afkriminalisere det, og det betyder ikke, at man bare gerne må indtage det. Det betyder, at når man bliver fanget, bliver man ikke sendt i spjældet; så bliver man sendt til sundhedsmyndighederne. Det betyder også, at forbruget af hård narkotika i Portugal efterhånden er halveret, i og med at det nærmest bliver set som en sygdom i stedet for et misbrug. Hvad tænker Ordføreren om at prøve at tænke nyt i den her sag? **Medlem**: Jeg tænker, at man vel aldrig skal sige, at man aldrig vil tænke nyt, og så skal jeg bryde sammen og tilstå, at jeg ikke kender Portugals løsning. Det må jeg bare være ærlig og sige. Jeg har det jo meget, meget svært med den her debat, og jeg tror også, at spørgeren kender mit politiske ståsted her. For jeg synes jo, at vi med alle midler skal bekæmpe, at unge mennesker får ødelagt deres liv, og at der er kriminelle, der tjener store, store summer på det her. Kan der findes alternative løsninger, diskuterer jeg dem gerne, men jeg er nu ikke lige der, hvor jeg tænker, at vi skal have en legalisering af den her slags ting. Det er nok ikke mit første bud. **Spørger**: Det havde jeg nok heller ikke lige satset på. Jeg har også et andet spørgsmål. Jeg har nogle gange nævnt det med at blive uafhængig af Putins gas og det med at involvere folket, det med at involvere rigtig mange mennesker i at komme videre med at lave lokale energifællesskaber – lave solcelleanlæg på tagene, folkemøller, varmepumpefællesskaber. Der er rigtig mange danskere, som gerne vil have lokal energiforsyning, hvilket jo både er hjælpsomt i forhold til 70-procentsmålsætningen, men også giver et alternativ til den fossile gas. Hvad tænker partilederen om at brede kampen mod Putins gas ud til folket på den her måde? **Medlem**: Uden at binde mig til masten på nogen som helst måde vil jeg bare sige, at i den situation, Europa og verden står i i øjeblikket, tror jeg, at vi skal være meget udogmatiske i alt det her og simpelt hen se på alle tænkelige muligheder. Ethvert lille skridt hjælper i forhold til at kunne blive uafhængige af Putins gas. Vi skal så også bare være ærlige over for hinanden og sige, at det ikke lige er noget, vi gør med et snuptag. Men lad os da få alle med om bord, lad os da fordomsfrit tage diskussionen om, hvordan vi løser det her. Jeg tror, at tiden nu er til at have et meget åbent sind på det her område.
[114444] **Spørger**: Tak. Jeg vil gerne tilbage til det spor, som Ordføreren forlod, nemlig at Parti_G har både et grønt og et rødt ben. Og det er lidt spændende, om Ordføreren som ny politisk ordfører egentlig er rød, før han er grøn, eller grøn, før han er rød, som vi tit diskuterer her. Det spørger jeg selvfølgelig om, fordi Parti_G også har tilsluttet sig en flyafgift, som jeg egentlig tror at Ordføreren er enig med mig i er lidt for lav, ligesom det også er lidt kedeligt, at den kun fører til en marginal CO 2 -reduktion. Så man kan spørge sig selv: Hvorfor overhovedet lave den? Kan man gøre sig forhåbninger om, at Parti_G vil være med til senere – og det samme glemte jeg at spørge Ordføreren om – måske at bruge det provenu til at lave nogle CO 2 -reduktioner? **Medlem**: Jeg mener jo, at man for at være rigtig grøn også skal være rigtig rød, og det er jo en af de uenigheder mellem vores to partier, vi har. Jeg tror, det er utrolig vigtigt, at den grønne omstilling er socialt retfærdig. Det vil sige, at når vi f.eks. lægger afgifter på forskellige former for forbrug, og det skal vi, skal det ikke være sådan, at dem, der så ikke har så mange penge, bliver ramt meget hårdere end dem, som har mange penge. Jeg står fuldstændig ved, og jeg synes, det var en god idé, at en del af provenuet fra den her flyafgift bliver brugt til at løfte nogle af de mennesker, der har de allerlaveste indkomster i Danmark. Det er jeg rigtig stolt af. **Spørger**: Jo, men prøv at høre her: Vi er enige i princippet. Vi har selv fremlagt et kæmpe forslag om CO 2 -afgifter på forbruget, der bliver givet tilbage i lempelser i bundskatten. Men her er det jo først og fremmest ikke lettelser i bundskatten. Det er kun én befolkningsgruppe, der får. Den »trussel«, vi står over for, er at skulle betale 30 kr. ekstra for en flybillet til Mallorca. Det er jo ikke en social massegrav, der åbner sig her. Og det er da et eller andet sted absurd at indføre en flyafgift af hensyn til klimaet, der kun medfører en marginal CO 2 -reduktion. Hvorfor så indføre den? **Medlem**: Vi er fuldstændig enige i, at den her flyafgift skulle have været langt mere ambitiøs på afgiftssiden. Det havde så også skabt et større provenu, man kunne have brugt til at gøre noget ved dem, der har almindelige og lave indkomster. Jeg synes også, det burde tilgå alle med lave og almindelige indkomster. Nu er politik jo nu engang sådan, at man sætter sig ned og indgår nogle kompromiser, og det var det, vi gjorde i det her tilfælde. Men jeg kan garantere partilederen for, at vi kommer til at arbejde videre for en mere ambitiøs flyafgift, som kan øge reduktionerne yderligere. Men det er jo ikke sådan, at den er uden betydning. Vi snakker jo alligevel om en 7-procentsreduktion, så vidt jeg husker, på indenrigsflyvning. Det er jo ikke uden betydning. Men vi havde gerne set, at den var langt større. **Spørger**: Tak. Debatten i dag har jo i vidt omfang handlet om regeringens kommende ældreudspil, og lad mig slå fast, at vi er enige i, at der skal ske et paradigmeskifte, og at vi glæder os til at indgå i forhandlingerne i form af – forhåbentlig – en frisættelse af hele ældreområdet i Danmark. Vi synes, det er lidt svært at tage stilling, før vi kender det samlede forslag, og derfor vil jeg i dag tale om nogle andre, som vi slet ikke har talt om i dag, nemlig de unge mennesker, som jo skal tage sig af de ældre i fremtiden, og som skal forsørge de ældre i fremtiden, ud over at de også skal håndtere en kæmpe, kæmpe opgave i klimaudfordringen. Og jeg kommer egentlig med det glædelige budskab, at jeg de seneste måneder har haft den enorme fornøjelse at besøge en række gymnasier, højskoler og videregående uddannelser af enhver art, og at jeg er kommet til den konklusion, at vi måske har nogle af de dygtigste og mest dedikerede unge mennesker nogen sinde i Danmark. Men når jeg vælger at tage det op nu, er det, fordi jeg også ser nogle faresignaler. Det ser jeg både i forhold til de unges trivsel, men jeg ser det også i forhold til noget af den politik, der bliver gennemført herinde fra det her hus. De seneste år er der kommet en uddannelsesreform, som beskærer universiteterne med 5.500 studenterårsværk, som indfører 4-årige kandidater, og som – kan man sige – for første gang indskrænker mulighedsrummet. Samtidig indfører man en su-reform, der skærer 1 år af su'en, og vi står over for en gymnasiereform, hvor man laver adgangskrav til gymnasierne. Jeg tror, at noget af det, der har gjort Danmark til Danmark, er, at vi har haft en uddannelses- og dannelsestradition, hvor vi har taget udgangspunkt i det enkelte lille menneskes potentiale, lyster og evner, og det har løftet det enkelte menneske til gavn for den enkelte, men jo også fællesskabet. For ved at løfte der, hvor det menneske er, og ikke betragte det som et lille maskinhjul i et kæmpestort maskinrum, men som et lille individ, der kan bidrage og tage ansvar for fællesskabet, er vi kommet langt. Det, vi gør nu, vil med kirurgisk præcision ramme de mest socialt udsatte unge, uanset om det er su'en, vi snakker om, eller om det er uddannelsesbeskærende, hvor man skal skynde sig og nå mere på kortere tid, eller det er adgangskrav til gymnasierne. Jeg besøgte bl.a. flere gymnasier i Aalborg i sidste uge, hvor de gjorde mig opmærksom på, at det, hvis man laver adgangskrav til gymnasierne, vil ramme særlig hårdt i yderområderne, hvor man jo ikke har problemer med at få folk ind på erhvervsskolerne – det er ved de store byer, man har det – så man kan spørge: Hvorfor genere de unge, der vil tage en uddannelse dér? Og kan man være sikker på, at de så vælger en anden uddannelse, eller er vi også der ved pludselig at fjerne noget meget fundamentalt i vores samfund, nemlig at vi bygger på uddannelse og dannelse for alle unge og for den enkelte? Det perspektiv synes jeg er vigtigt, for det handler om vores fremtid, og vi kan ikke tage os af vores ældre, vi kan ikke tage os af vores klima, vi kan ikke tage os af verden, hvis ikke vi giver vores unge muligheden for at uddanne og dygtiggøre sig selv.
[106901] **Spørger**: Jeg kan jo starte med at sige, at jeg er helt på linje med Ordføreren, hvad angår organtransplantation, og det er mit parti også. Et helt andet sted i verden, som beslaglægger rigtig meget af min tankevirksomhed i øjeblikket – og det ved jeg også gælder Ordføreren – er jo situationen i Ukraine og tabene af tusindvis af liv, unge mennesker, der mister livet hver dag. For mig er det en ubærlig tanke, at EU stadig baserer 10 pct. af sit gasforbrug på import fra Rusland. Vi pumper milliarder af euro direkte ind i Putins krigsmaskine, og det var jo baggrunden for, at vi for et år siden besluttede, at vi ville ud af det, og at vi også ville hjælpe de borgere, der er fanget med et gasfyr. Det sker ikke. Kunne vi ikke skrue op for det, både af hensyn til Danmarks sikkerhed, af hensyn til gasfyrejerne og af hensyn til klimaet? **Medlem**: Jeg er fuldstændig enig i, at vi skal have fart på den grønne omstilling, og at den ved siden af det, der jo er hovedsigtet, nemlig at håndtere klimaudfordringerne, har fået en helt ny dimension, der også handler om sikkerhed. Derfor kan jeg simpelt hen ikke forstå, at Parti_C, som førte en hel valgkamp på, at nu skulle vi over i implementeringssporet, vælger at sige, at den regering, der nu sætter  den ambition at implementere, vil man ikke være med i. **Spørger**: Det var, fordi jeg havde den klare opfattelse efter at have forhandlet med bl.a. Taleren, at en ting er, hvad man står og siger fra en talerstol, men at noget andet er, hvad man gør, og indtil nu har jeg desværre ikke fået modbevist den tese. Der er ikke sat beløb af, der betyder noget, på den nye finanslov. Det går ikke fremad med implementeringen de første 100 dage. Hvis det gør noget, går det nærmest lidt baglæns. Det gælder til lands, det gælder til havs, det gælder gasfyr, det gælder landbrug, og det gælder skov. **Medlem**: Taleren bruger formuleringen: »Indtil nu har jeg desværre ikke fået modbevist den tese.« Det må vi jo så sørge for at lave om på. Jeg ved ikke, om man så kommer og banker på døren, når det sker – eller hvad – eller om man bare konstaterer, at så gjorde det heller ikke nogen forskel. Altså, jeg kan bare sige, at jeg er stolt over, at mit parti har fået præcis den her post. Jeg er meget, meget dedikeret, i forhold til at der skal leveres. Det er regeringen også. Rom blev ikke bygget på 100 dage, og hele setuppet til at implementere hurtigt blev så heller ikke lavet på 100 dage, men det kommer vi til at rykke på. Det kommer vi til at rykke på.
[106927] **Spørger**: Tak for klare tilkendegivelser fra Ordføreren om hele uddannelsesreformen. Det er jo sådan en af de situationer, hvor man tænker, hvad det egentlig er for et problem, det her udspil skal løse, når man kigger på, hvor mange andre problemer det skaber, hvis man faktisk beskærer halvdelen af landets universitetsuddannelser med 1 år, som alle jo også er imod – bortset fra regeringen. Ordføreren nævnte i sit indlæg her, at man ønsker at styrke uddannelserne i Danmark – også tak for den tilkendegivelse – men i det udspil, Parti_D har lavet, så vi en, så vidt jeg kunne se, 10-procentsbesparelse generelt. Så mit spørgsmål var: Hvordan vil Parti_D gerne styrke uddannelserne i Danmark? **Medlem**: Jeg mener, der ligger gode elementer i det forslag, der er, med bl.a. erhvervskandidaten. Men når vi vil dimensionere og beskære med 10 pct., er det selvfølgelig, fordi vi også har en holdning om, at der er rigtig mange unge mennesker, der går på universitetet, og for mange af dem uddanner sig til arbejdsløshed. Så kan en del af det at styrke uddannelserne jo være at kigge på vores erhvervsuddannelser og se, om vi kunne styrke noget der, gøre det mere interessant. Vi har jo brug for, at der er flere, der vil tage en erhvervsuddannelse. Kan vi gøre noget ved professionsuddannelserne? Jeg er bange for, at med den her reform kommer professionsuddannelserne til at minde for meget om nogle universitetsuddannelser, og det gør nok, at folk vil gå væk fra professionsuddannelserne. **Spørger**: Vi deler helt målet om at styrke både erhvervsuddannelserne og professionsskolerne. Men vi ser nok sådan på det, at vi måske i virkeligheden har et behov for at tilføre nogle nye midler ind i hele uddannelsesområdet. For det, der er den egentlige udfordring, som også flere andre partier har været inde på, er vel, at vi stadig væk har ca. 20 pct. af de unge, som slet ikke får nogen uddannelse efter folkeskolen. De kan jo få alle mulige uddannelser, men der skal gøres en ekstra indsats, tror vi, for at de får det, og det er måske der, vi gerne vil fokusere. Det tror vi bedre vi kan gøre ved at tilføre ressourcer udefra end ved at lade hunden bide af sin egen hale. Danmark lever jo af uddannelse. **Medlem**: Ja, det er jeg enig i. Vi foreslår selvfølgelig ikke en dimensionering på 10 pct., hvis vi ikke synes, det er fornuftigt. Jeg synes da, der er nogle unge mennesker, vi skulle gøre langt mere for. Vi er kommet med et udspil for et år siden, tror jeg, hvor vi foreslår, at der måske var nogle i de ældste klasser i folkeskolen, der kunne få en dag om ugen ude på en virksomhed. I stedet for at de bliver tabt mellem to stole, kunne de så få en dag om ugen på en virksomhed, der kunne gøre, at de kunne se meningen med at gå i skole. Det er ikke sikkert, de ender på universitetet, men de ender i hvert fald med at få et godt liv og komme ud på arbejdsmarkedet. Jeg tror, vi skal tænke det hele vejen fra folkeskolen og videre.
[92434] **Spørger**: Ordføreren var i sit indlæg inde på de her syrere, som vi i Parti_F jo synes skal vende tilbage til Syrien og ikke blive her i Danmark. Og Ordføreren problematiserede så, at vi skulle være det eneste land, der i givet fald ville sende folk tilbage, f.eks. til Damaskusområdet. Altså, nu har jeg været i mange udlændingepolitiske debatter, også med Parti_Gs folk, og jeg er altid blevet skoset, at vi ikke i tilstrækkeligt omfang lader armslængdeprincippet gælde: at når Flygtningenævnet som en uafhængig instans med en dommer for bordenden havde sagt et eller andet, var vi alligevel parate til at sende nogle folk ud af landet, osv. Det skulle vi ikke, fordi vi skulle lytte til den her instans. Hvordan kan det så være, at når de nu siger det modsatte af det, Ordføreren synes, skal vi ikke lytte til dem? Er det ikke dobbeltmoralsk? **Medlem**: Jeg kan sådan set godt forstå spørgsmålet, og jeg synes, det er rigtig vigtigt, at vi lytter til nævn og til myndigheder helt generelt, men det, jeg kritiserer, er lovgivningen; det er det, der er foretaget herinde i Folketingssalen, og som de så handler ud fra. For man ændrede jo i 2015 lovgivningen, og indtil da kunne man kun sende folk hjem, hvis der var fundamentale, stabile og varige ændringer. Det lavede man om i lovgivningen, bakket op af spørgerens parti, og det betyder, at der fortsat kan være en alvorlig situation, som betegnes som skrøbelig og uforudsigelig. Det er det, jeg angriber, og det er det, jeg synes er så kritisabelt man sender folk tilbage til. **Spørger**: Jamen jeg er jo glad for, at Taleren reklamerer for noget af det, Parti_F rent faktisk er lykkedes med at få igennem, og at det også har en effekt i den virkelige verden. Nu er sagen så, som den er, og lovgivningen er, som den er, og så har vi et flygtningenævn, der fungerer på uafhængighed af det politiske system, og som træffer afgørelser, og Taleren kan selvfølgelig kæmpe for at få sin lovgivning tilbage igen – det har jeg fuld respekt for, sådan er demokratiet – men så længe lovgivningen er, som den er, efterhånden med et meget massivt flertal, gudskelov, her i Folketinget, skulle man ikke så respektere, at vi har Flygtningenævnet, der laver deres vurderinger, og sige, at hvis det overhovedet skal basere sig på noget fornuft her, altså at man er her midlertidigt og kommer hjem, må Flygtningenævnets afgørelse så også respekteres, og så må de her mennesker altså rejse hjem, og så er det ikke et tag selv-bord, hvor de frivilligt kan gøre det, men så skal de det? **Medlem**: Der er jo mange elementer i den her lovændring, som jeg synes er ret tåbelige, og en af tingene er konsekvensen, nemlig det, at man jo, fordi man ikke har et samarbejde med Assad, ikke kan sende de her folk hjem. Så de kommer til at sidde i årevis på udrejsecentre i stedet for faktisk at bidrage til samfundet gennem et arbejde, ved at tage en uddannelse og meget andet. Det synes jeg simpelt hen slet og ret er tåbeligt, og jeg vil virkelig igen appellere til, at man ændrer lovgivningen.
[92448] **Spørger**: Tak for det. Jeg vil tilslutte mig den første del af statsministerens ros til Ordføreren, for jeg deler fuldstændig begejstringen. Til gengæld er min bekymring hundrede procent rettet mod statsministeren, som jo tilsyneladende har en holdning om, at hvis man ikke deler hendes opfattelse af, hvad der er godt for danskerne, så dør baby. Det er meget, meget sort-hvidt, og jeg deler sådan set hr. Alex Vanopslaghs synspunkt om, at vi skal have borgerne i centrum, at vi skal have tillid til mennesket, at vi skal sætte mennesket frem for systemet, og at årsagen til, at vi er kommet igennem den pandemi så nådigt, som vi er, er, at danskerne har ageret ansvarligt. Så det vil jeg sådan set bare rose Ordføreren for, og så kan jeg se på formanden, at min tid er gået. **Medlem**: Jeg vil bare kvittere tilbage. Jeg tror, vi ser meget ens på de her sager, og jeg håber jo, at vi holder fast i, at det også er sådan, vi skal se på det, når det kommer til velfærd, og måske særlig når det kommer til økonomi, hvor jeg også håber, at Parti_B vil behandle danskerne som myndige borgere, som man kan vise tillid til, og at man derfor også vil sænke skatterne markant. Det har vi jo haft tradition for at gøre, i hvert fald i sidste valgperiode, og det håber jeg da at vi også kan få i fremtiden. **Spørger**: Jeg synes godt, vi kan fortsætte med at stå og klappe hinanden på ryggen lidt endnu, for jeg synes, det er så utrolig klogt sagt. Vi ønsker også at sætte mennesket frem for systemet. Det var derfor, vi havde det som slogan, før nogen overhovedet havde tænkt på Parti_H. Til gengæld vil jeg gerne spørge om noget, som jeg har spurgt mange om, og det er landbrugsforhandlingerne. De kommer forhåbentlig snart – når og hvis regeringen fremlægger sit udspil, som har ligget i en skuffe siden november. Er Taleren ikke enig med mig i, at noget af det, vi virkelig skal fokusere på her, er, at vi ikke tager gode danske arbejdspladser og sparker dem til udlandet? **Medlem**: Jeg vil sige, at der er to ting i det. Det ene er det med arbejdspladserne, og det fornemmer jeg egentlig at både oppositionen og regeringen er enige om. Derudover vil jeg sige, at det internationale udsyn er afgørende for mig. Jeg har det lidt sådan, at jeg ikke synes, at det nytter noget, at vi nedbringer CO 2 -udslippet Danmark med bare 1 g CO 2 , hvis det betyder, at det stiger med f.eks. 0,5 g i udlandet. Den der klimanationalisme, som flere partier har været inde på i dag, synes jeg er fuldstændig meningsløs, og jeg håber, at det også er noget, der kan blive et fokusområde i forhandlingerne, at sige: Prøv at høre her, vi må jo gøre det, der gavner allermest i forhold til det globale CO 2 -udslip, og det kan godt være, at det isoleret set i Danmark så skal stige, hvis man vinder konkurrenceandele fra andre lande. Nu er tiden gået.