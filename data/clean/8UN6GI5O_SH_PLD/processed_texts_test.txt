[92446] **Spørger**: Mange tak. Parti_Ds formand har jo ret i, at hvis vi tager syriensbørnene hjem, kan der følge mødre med. Der kan også følge fædre med, måske. Burde vi ikke tage ansvar for at få dem hjem, og, hvis der er nogen af dem, der har begået noget kriminalitet, altså forfærdelige ting, så få dem dømt, sådan at vi tager ansvaret for vores egne statsborgere og får dem hjem og får dem dømt, hvis de har begået noget ulovligt, så de ikke drøner rundt ude i verden og skaber problemer? **Medlem**: Jeg er da enig i, at det er et kæmpe problem, hvis folk flygter fra de lejre, de er i, og også render rundt og laver problemer alle andre steder i verden. Man kan også stille sig selv det spørgsmål, og det er måske sådan en længere diskussion: Er de egentlig danske statsborgere? De kom til kalifatet, de brændte deres pas, fordi de ikke længere ville tilhøre den danske stat. Og så blev de borgere i islamisk stat. Hvad er det for et signal, vi sender, hvis der nu bliver udråbt et kalifat i Afrika om et år? Er det, at man bare skal tage af sted? For der kommer altid nogen og tager dig hjem. **Spørger**: Det er et godt spørgsmål, men de er jo danske statsborgere nok til, at vi risikerer, at nogle af dem kommer tilbage til Danmark i løbet af 5-10 år, 20 år måske. Og der er også stemmer, der siger, at de mennesker i øjeblikket bliver radikaliseret kraftigt der, hvor de er, og måske også deres børn, og at det i virkeligheden er farligere at lade dem blive der og så måske lade dem komme tilbage meget mere radikaliserede, end det er at tage dem hjem nu og så dømme dem af dem, der måtte være kriminelle. **Medlem**: Jamen det er også derfor, vi har sagt ja til det forslag, regeringen har, hvor man lige får undersøgt fuldt og helt, hvad mulighederne er. For vi vil gerne hjælpe børnene. Så kan det være, nogle af dem skal hjælpes på stedet. Det kan også være, der er nogle, der skal hjem. Altså, et 4-årigt barn er i min verden ikke en trussel mod nogen som helst, overhovedet. Det er værre, at barnets mor eller far er en stor trussel, og derfor skal de jo ikke med, så det vil vi godt kigge på. Men vi kommer ikke til at medvirke til, at såkaldt danske mødre og fædre, hvad herkomst de nu har, skal følge med nogen børn hjem. Og så er der nogle børn, som man må sige jo er i et radikaliseret miljø. Der er jo et internt radikaliseret, religiøst politi, der går og håndhæver lov og orden – så at sige – nede i lejrene. Det er dybt radikaliseret. Og det har de mødre så valgt på vegne af deres børn.
[79863] **Spørger**: Det har jo givet mig lidt inspiration at snakke om fakta. Jeg vil holde spørgsmålet helt kort: Opfatter Ordføreren og Parti_C stadig væk sig selv som nogle, der lytter til eksperter? **Medlem**: Ja. **Spørger**: Hvorfor vil I så forbyde Roundup? Er det ikke netop i eksempelvis miljødebatten utrolig vigtigt, at man ikke fordrejer fakta, men reelt lytter til eksperter og laver nogle tiltag, der virker, og ikke hopper med på sådan nogle, synes jeg, småpopulistiske bølger? Altså, Roundup er mindre skadeligt end kaffe og bordsalt. Så man lytter jo ikke til eksperterne på eksempelvis det område. **Medlem**: Der er en lang række områder, bl.a. miljøområdet, hvor man jo har en lang tradition for at lade forsigtighedsprincippet råde, og hvor det ikke – som dem, der sælger produkterne gerne vil have – handler så meget om at finde ud af, hvor meget gift man egentlig kan hælde ud rundtomkring, men jo mere handler om at finde ud af, om man kan undvære det. Derfor er vores grundsynspunkt sådan set, at vi skal bruge så lidt gift som overhovedet muligt, uanset om det er i planteproduktionen, private haver eller offentlige institutioner og den slags ting, og det er ud fra et forsigtighedsprincip, for når man opdager 50 år senere, at noget viste sig at være anderledes, end man troede, så er det lidt sent, når stofferne dukker op i drikkevandsboringerne. Og det er jo ikke fremtidsmusik – vi finder masser af stoffer i drikkevandsboringerne, som ingen havde regnet med nogen sinde ville havne der.
[79834] **Spørger**: Tak. Jeg bliver nødt til at fortsætte den diskussion, for hvis man kigger tilbage på 2019, var det sådan cirka i runde tal 400.000 mennesker, a-kassemedlemmer, som var berørt af arbejdsløshed og havde behov for deres dagpenge på den ene eller på den anden måde. Nogle af dem fik bare en fyreseddel og blev arbejdsløse, for det sker bare for rigtig mange mennesker i løbet af et langt liv. Andre er sæsonarbejdere, løst ansatte, og de er dybt afhængige, nærmest organiseret afhængige af, at vi har et trygt dagpengesystem, og det er deres arbejdsgivere i øvrigt også. De er nede på at få halveret deres indtægt, når de ryger på dagpenge. Er det en dækningsgrad, som Parti_A synes er rimelig og ordentlig? **Minister**: Jeg beklager, hvis jeg kommer til at gentage, hvad jeg allerede har sagt, fordi det jo er det samme spørgsmål. Kompensationsgraden er en relevant problemstilling, og så er vi jo i den situation, at der er mange diskussioner på vores bord lige nu. Vi skal kunne håndtere flere forskellige udfordringer på en gang, men vi skal også gøre det i en takt, så vi er sikre på, at Danmark er styrket, når vi kommer ud af den her valgperiode, og ikke det modsatte. Det vil sige, at den grønne omstilling, investering i vores velfærd og selvfølgelig også det sociale sikkerhedsnet skal afvejes mod hinanden, så for mig er det ikke et spørgsmål om, om vi skal det eller ej, eller om det er en reel diskussion, men der er selvfølgelig et spørgsmål at tage stilling til om, hvornår man kan gøre hvad i en valgperiode. **Spørger**: Jeg vil sådan set godt medgive statsministeren, at der er en skude, der skal vendes, men der er også en opgave, der skal løses, og dagpengene, som er nede på at være 2-årige og nu betyder en halvering af indkomsten, når du mister dit job eller er uden for arbejdsmarkedet i en kort periode, er ved at være så ringe, at vi ikke kan kalde det et ordentligt og trygt system. Der er det bekymrende, hvis vi fra politisk hold ikke kan fikse mere end ét problem ad gangen, så kunne statsministeren ikke give det signal, at man faktisk ønsker at gøre det her bedre? Pengene blev jo oprindelig reserveret til at blive brugt på topskattelettelser, og så kunne man jo begynde at kigge i den retning, hvis man gerne vil finansiere det. **Minister**: Jeg er nødt til at sige, at kompensationsgraden ikke kan veksles til noget med skat, for faldet i kompensationsgraden skyldes jo flere forskellige ting. Jeg synes bestemt ikke, at vi skal nøjes med at gøre én ting ad gangen, og det er heller ikke regeringens oplæg. Bare de kommende måneder kommer vi til at bede Folketinget om at forholde sig til en ny udligningsreform, vi skal lave en flerårsaftale for politiet, vi kommer til at diskutere tidligere pension, vi har det meget, meget vigtige arbejde på det grønne område, om klima og biodiversitet, og så skal vi i øvrigt, hvilket er en vedvarende, vigtig opgave, have styr på udlændingepolitikken og ikke mindst retspolitikken. Så vi nøjes ikke med at gøre én ting ad gangen – selvfølgelig ikke.
[114404] **Spørger**: Al strategi ville nok tilsige, at jeg fortsatte i samme spor, men det kan vi altid tage. Jeg vil gerne tale om ældre, og efter at det blev nævnt for et par år siden i en nytårstale, at nu skulle vi til at komme i gang, så er jeg glad for, at der kommer noget nu. Kunne jeg komme med et hjertesuk, ved at det kunne være fantastisk, hvis vi kunne diskutere ældre på et oplyst grundlag? Jeg ved godt, at der selvfølgelig ligger sådan en spinmanual hos regeringen, hvor man siger, at nu slicer vi alting. Men kunne vi ikke bare få hele forslaget, så vi kunne komme i gang med at løse udfordringerne og diskutere det? Når det så er sagt, kunne jeg godt tænke mig at vide: Skal vi forvente, at der bliver et reelt frit valg for de ældre? Skal vi forvente, at vi ser flere friplejehjem, og at de får muligheden for at agere som frie plejehjem, og at kommunerne ikke spænder ben for deres oprettelse? **Medlem**: For det første er det dejligt, at der er et borgerligt parti, der har tænkt sig at gå ind i diskussionen omkring ældreområdet. Det tror jeg da også at vores ældre i Danmark er meget, meget glade for. Det her er jo kernen i vores velfærdssamfund, nemlig at vi kan se ind i en alderdom, hvor vi er trygge, og hvor vi jo i øvrigt som pårørende er sikre på, at der er den pleje og den omsorg, der skal til. Jeg ved ikke, om der er nogen, der spænder ben for friplejehjem. Jeg er selv glad for, at vi har friplejehjem, ligesom jeg er glad for, at vi har selvejende institutioner, og at vi har en masse gode offentlige plejehjem. Det, vi er optaget af, er jo, at man selvfølgelig skal kunne vælge det plejehjem, man gerne vil på, men også, at vi i øvrigt har gode plejehjem i hele Danmark. Men jeg glæder mig til samarbejdet. **Spørger**: Jeg tror, at vi alle sammen kun har én interesse, og det er, at de ældre får den bedste omsorg, uanset det er det offentlige eller det private og dem, der er ansat det ene eller det andet sted, der kommer indover. Hvad tænker statsministeren om begrebet helhedspleje? Kan vi forvente, at det også giver mulighed for, at private leverandører kan byde ind, eller bliver det her en måde til at sikre, at man får lukket ned for alt det private, fordi kommunen skal håndtere det hele og der derfor ikke bliver plads til private leverandører? **Medlem**: Jeg tror, at der er en misforståelse i, at nogle i regeringen, inklusive mig selv, skulle være imod, at private aktører kan arbejde på ældreområdet. Jeg er ikke modstander af det, overhovedet ikke. Jeg tror, at private aktører kan bidrage med noget. Nu var jeg selv på to offentlige, kommunale plejehjem i fredags, som fungerede fantastisk, og hvor der var rigtig gode oplevelser. For os handler det jo om at få den enkelte ældre i centrum, og det gælder også, når det handler om helhedspleje. Det er jo sådan set det, der er hele tankegangen i helhedsplejen.
[101124] **Spørger**: Tak for det. Jeg har et ganske enkelt spørgsmål til partilederen. Hvad mener partilederen om synet på kvinder og seksuelle minoriteter inden for islam? **Medlem**: Så har vi den igen. Jeg står heroppe som politisk leder for et sekulært parti. Jeg står ikke heroppe som imam, og derfor har jeg ikke tænkt mig at redegøre for islam på nogen måder. Hvis partilederen er interesseret i at vide, hvad synet på kvinder og homoseksuelle er, så vil jeg foreslå, at man hiver fat i en imam. **Spørger**: [Udfald af lyd] ... fair. Men så lad mig stille et andet spørgsmål på en lidt anden måde. Hvad mener partilederen om synet på seksuelle minoriteter og kvinder i muslimske miljøer i Danmark, altså i de områder, hvor der er en overvægt af indvandrere og flygtninge fra Mellemøsten? Hvad er partilederens vurdering af, hvad synet på seksuelle minoriteter og kvinder er i de områder? **Medlem**: Jeg var på besøg på et krisecenter i går i Vordingborg, der hedder Haven. Der gik jeg fra med to ting. Den ene ting er, at kvindeundertrykkelse, kvindevold ingen religion har, ingen etnicitet har. Det findes i alle farver, i alle religioner – ikke i alle religioner, men i den måde, vi udøver religioner på. Det har én fælles faktor, nemlig patriarkatet. Det findes alle de steder, hvor der er en mandsdomineret kultur, hvor patriarkatet dominerer, om det så er i muslimske kredse eller andre kredse. Det er det, der er det afgørende, og ikke en bestemt hudfarve eller en bestemt religion. Det er sådan, jeg oplever det.
[106923] **Spørger**: Jeg havde egentlig ikke tænkt, at jeg ville stille et spørgsmål, men det her rejser jo en diskussion om, hvad det er, det offentlige skal gøre i vores samfund. For en ting er, at vi enige om, at vi gerne vil betale vores kernevelfærd over skatten, altså at vi har skattefinansieret ældrepleje, uddannelse, børnepasning osv., men noget andet er, om driften i det offentlige skal leveres af det offentlige, eller om det skal leveres af det private. Og når jeg siger »leveres af det private«, så mener jeg altså, at det er for offentlige midler og stadig væk finansieret over skatten. Jeg tror i virkeligheden, at man bliver nødt til at tage den diskussion, hvis man vitterlig skal skabe den frihed, den innovation og den kreativitet ude i det offentlige, som skal til, for at man kan komme ud over de problemer, vi har i dag. **Medlem**: Jeg tror, at vi en til en ser ens på det, og ambitionen må da være, at de offentlige institutioner, der leverer velfærd, bliver til selvejende institutioner, der har de samme frihedsgrader som private institutioner, og så må borgernes frie valg jo afgøre, hvilke der skal bestå, og hvilke der ikke skal. Altså, det er jo ikke sådan, at jeg siger, at det partout skal være privat, at der skal være profit inde i billedet. Det betyder ikke så meget for mig, men jeg tror, at man ofte vil kunne nogle andre ting i det private, fordi der bare er nogle andre dynamikker. **Spørger**: Jamen det spørgsmål, man vel ret beset kan stille, er: Hvis ikke der er en væsentlig årsag til, at det offentlige skal drive f.eks. daginstitutioner eller plejehjem, skulle man så ikke trække sig helt ud? Altså, vi har jo heller ikke et samfund, hvor det offentlige pludselig kan begynde at konkurrere med vores restauranter, uden at der er folk, der sætter foden ned. De steder, hvor det sker, lyder der jo et ramaskrig, og heldigvis får man jo ofte stoppet den type projekter. Så skulle man ikke tænke den anden vej og spørge: Hvorfor ikke lade det private gøre alt det, der handler om drift ude i kommunerne eller regionerne, som kan leveres af private? Hvorfor skal det offentlige overhovedet blande sig i det? Altså, vi finansierer det stadig med offentlige midler, men hvorfor skal det offentlige drive institutionerne? **Medlem**: Altså, jeg tror, at hvis man kunne starte Danmark forfra på et blankt stykke papir, var man jo endt med den model, som Taleren skitserer. Nu er virkeligheden jo bare den, at størstedelen af børnehaverne, sygehusene osv. osv. er offentlige; de er kommunalt drevet eller drevet af regionerne, staten, eller hvad det nu er for et område. Så hvis man bare nedlagde dem fra den ene dag til den anden, ville vi jo mangle dem. Så det første skridt er jo at sige, at de bliver selvejende institutioner, der har de samme frihedsgrader som private, men til gengæld holder vi ikke hånden over dem. Hvis borgerne fravælger dem, går de jo konkurs og må lukke og slukke, for velfærd handler om borgernes bedste og ikke om hele tiden bare at tilgodese KL og den offentlige fagbevægelse.
[101105] **Spørger**: Vi hørte for lidt siden den radikale leder sige, at man jo godt kan holde folkeafstemninger, også selv om det ikke er et decideret krav efter grundloven. Der kunne jeg godt tænke mig at høre, om Parti_G ville være med på et ændringsforslag til det lovforslag om afvikling af forsvarsforbeholdet, som regeringen har fremsat – nemlig et ændringsforslag, der gør, at hvis et flertal her i Folketinget på et tidspunkt ønsker at aktivere artikel 42, stk. 2, altså det, der handler om et fælles EU-forsvar, så kræver det en ny folkeafstemning. Er sådan et ændringsforslag noget, som Parti_G, ville være med på? **Medlem**: Helt generelt synes vi, det er fornuftigt, at folket bliver hørt så meget som muligt, og at der er folkeafstemninger, så derfor ville jeg da umiddelbart bakke op, særlig hvis der sker noget så drastisk, som at der kommer det, som i folkemunde er blevet kaldt en fælles EU-hær, og som desuden er blevet kritiseret. Det synes jeg da kun ville være fornuftigt at de partier tilsluttede sig. **Spørger**: Det er jeg glad for. Altså, enhver kan jo gå ind på EU-oplysningens hjemmeside og hente Lissabontraktaten og slå op i artikel 42 og se, at målet er et fælles forsvar. Jeg er glad for, at i hvert fald Parti_F og Parti_G og måske også andre – Parti_K nikker; se, hvordan bevægelsen ruller – kan være enige om, at hvis det sker, for det er jo det, EU-partierne siger de ikke vil, men som de vil få lov til at kunne, så skal man spørge befolkningen en gang til. Det kvitterer jeg for. **Medlem**: Ja, det synes jeg kun ville være fornuftigt – helt sikkert – og det glæder jeg mig da til at høre svarene fra de andre partier på.
[92442] **Spørger**: Tak for det. Nu taler vi om landbruget, og i Parti_C er vi også meget interesseret i at få landbruget med i den grønne omstilling. Men jeg går ud fra, at Parti_D også stadig bakker op om 70-procentsmålsætningen. Og det, jeg er nysgerrig på, er, om hr. Søren Pape Poulsens parti fortsat er skeptisk over for den her hockeystavstilgang, altså det med at udskyde reduktionerne til sidst i perioden. **Medlem**: Det kommer an på, på hvilken måde det er, og hvor meget den der stav skal svinge. Nogle gange skal vi passe på, at vi ikke får sådan en debat, hvor vi snakker hen over hovederne på folk – så er det en hockeystav, så er det et strå i vinden, og hvor meget er det, tingene skal bøje sig, for at det er den ene eller den anden ting? Jeg tror ikke, vi kommer ud over, at det ikke kan være lineært. Altså, vi kommer ikke ud over, at det handler om forskning. En af de ting, vi i hvert fald vil tage med til forhandlingerne, er, at vi simpelt hen er nødt til målrettet at styrke forskningen inden for det her område, så vi kan komme med nogle løsninger, der måske rummer svarene på det, vi ikke har alle svarene på i dag, for ellers tror jeg simpelt hen ikke, at vi kommer i mål med at få lavet de reduktioner, vi skal. **Spørger**: Og det er jo det sidste, som jeg og Parti_C er dybt optaget af: Ja, investeringer i forskning. Vi har selv lagt op til at investere massivt i f.eks. den plantebaserede omlægning af noget af landbruget, så man virkelig kunne tjene penge på den produktion. Det er jo sådan set grundlæggende det, jeg tror vi er enige om at landbruget skal medvirke til, både i form af arbejdspladser og fødevarer. Men jeg går ud fra, at Taleren står på mål for 70-procentsmålet. **Medlem**: Ja, for det er jo en aftale, vi har indgået, og så skal vi finde veje derhen. Med den måde, forhandlingerne lidt er tilrettelagt på nu, må vi også love hinanden at passe på, at det ikke bliver sådan: Nu er det landbruget, vi diskuterer til sidst, og så må de så bære den største byrde. Altså, det, vi gør, skal også være rimeligt og fair. Hvis man tager på besøg på Foulum og ser den forskning, der foregår der, og de muligheder, der er, kan man næsten blive helt ør af at tænke på, hvor meget business der er ude i verden. Det er jo en af grundene til, at vi skal være ambitiøse i det her land omkring klimaudfordringerne; vi skal udvikle nogle muligheder her, som giver eksporteventyr af en anden verden, så det også bliver en god business at gøre noget for verdens klima.
[89362] **Spørger**: Tusind tak. Jeg hører også en bekymring for erhvervslivet, men også en iver for at få en økonomisk plan – den iver deler jeg med Ordføreren. Så derfor har jeg også det samme spørgsmål som til Ordføreren: Kunne vi ikke samles om at lave en grøn økonomisk 2030-plan? For min skyld må den godt række længere ud. Men vi kunne i al fald blive enige om, at vi de næste 10 år har brug for at lægge skinnerne til, hvad det er for et Danmark, vi gerne vil investere i, og hvordan vi skaffer pengene til det. Vil Ordføreren og hans parti være med til det? **Medlem**: Det vil vi rasende gerne være med til, for jeg mener jo, det er vigtigt, at vi kobler de her to ting. Den grønne omstilling må og skal være markedsdrevet, for hvis den ikke er det, bliver det symbolpolitik; det skal være ægte grønt, det skal være markedet, der driver det her. Vores opgave herinde er i fællesskab at sætte rammerne for, at de ansvarlige virksomheder, som allerede er i fuld gang, har de bedste muligheder for netop at drive den grønne omstilling. For hvis det bliver sådan noget med, at vi skal have en kødfri torsdag, altså de her symbolpolitiske tiltag, så bliver det ikke til noget. Det skal være virksomhederne, der driver det. Det er forudsætningen for, at vi har et velfærdssamfund, og at vores børn både har en planet og et Velfærdsdanmark at vokse op i. **Spørger**: Det er jeg rigtig glad for at høre, og jeg er grundlæggende enig. Taleren talte også om, at vi ikke bare kan pålægge nye skatter og afgifter. Det er jeg jo også grundlæggende enig i. Samtidig må det heller ikke være sådan, at vi ikke kan flytte på noget som helst. Derfor håber jeg, at Taleren også vil forpligte sig til – for ellers kan vi jo ikke drive vores samfund fremad, hvis den grønne omstilling skal finde sted – at det ikke bliver et riffelgebyr, der forhindrer, at vi faktisk driver Danmark fremad. **Medlem**: På vegne af riffeljægere i Danmark er jeg meget ked af den sammenligning, men hør nu her: Der er mange myter om Parti_Bs skattestop. Senest er det blevet misforstået af statsministeren i Børsen her i dag. Vores skattestop er jo indrettet på den måde, at man netop kan flytte rundt på tingene, for vi ønsker en grøn omstilling, vi ønsker en grøn skattereform. Sammen med Parti_C pressede vi jo på for at få en grøn skattereform. Det bliver vi ved med at presse på for; for det var måske ikke lige det, vi havde forestillet os, som vi blev mødt med i december måned. Men selvfølgelig skal man kunne flytte rundt på klodserne, for derved skaber vi de rigtige incitamenter. Det, jeg siger, er: Det ikke skal være dyrere og mere vanskeligt at skabe arbejdspladser i Danmark, men det skal være mere grønt.
[106879] **Spørger**: Tak for det. Det er belejligt, for jeg vil fortsætte lidt i samme spor og spørge ind til klimaområdet. For et sted, hvor det ikke bare står stille, men går tilbage, er jo i forhold til Klimarådet. Regeringen fremlagde en finanslov i sidste uge, og hvis den står til troende, risikerer Klimarådet at miste to tredjedele af sin bevilling til nytår. De skal spare. Medarbejderne forsvinder allerede. De kan ikke lave de analyser og anbefalinger til os, som vi har behov for for at handle politisk. Vil Ordføreren ikke i dag tilkendegive, at Klimarådet ikke kommer til at miste penge? **Medlem**: Altså, nu skal jeg først være ærlig og sige, at jeg ikke kender alle bevillinger ned i mindste detalje, hvad angår finansloven. Men jeg tror ikke, den her udfordring eller problemstilling er så meget anderledes end den, vi har stået i i mange andre sammenhænge, nemlig at der er en bevilling, der udløber på et tidspunkt. Det er så ikke i år, det er næste år, og der vil jo komme en finanslov inden da. Den fremlægger regeringen på vanlig vis i august, hvor man så må tage stilling til, hvordan man vil prioritere midlerne. Det lyder på mig, som om det er den problemstilling, vi også en gang imellem står i på det sociale område og på andre områder, hvor der er nogle bevillinger. Der kan man jo vælge politisk, når vi når dertil, at sige: Vi ønsker at videreføre Klimarådets arbejde, og så afsætter man pengene. Det er ikke en anderledes problemstilling end en, vi har stået i her i Folketinget rigtig, rigtig mange gange før. **Spørger**: Det er sådan set fuldstændig korrekt, men det, vi også kunne vælge at gøre, var at sige i fællesskab: Vi afsætter pengene til Klimarådet. Der skal ikke være tvivl om deres bevilling; medarbejderne skal ikke forsvinde; de bliver ikke nødt til at planlægge med mindre arbejde. Det ville være et i mine øjne fuldstændig forkert signal at sende i så voldsom en klimakrise, og også når man har en regering, som i hvert fald siger, at den vil handle på kriserne og handle ansvarligt. Så derfor mener jeg ikke, det er ansvarligt at udskyde den handling, men at man bør gøre det nu, og det håber jeg virkelig at regeringen vil gøre. **Medlem**: Der er jo indkaldt til forhandlinger om finansloven for i år, som er en anden type finanslov. Vi er her ved udgangen af marts, og der har været et folketingsvalg. Men hvis det er et ønske, vil det jo være naturligt at lade det være en del af de forhandlinger, der nu pågår i Finansministeriet.
[106925] **Spørger_Taler**: Tak. Det er jo begrænset, hvad man kan nå på 3 minutter, og derfor har jeg altså valgt, at det er et enkelt emne, jeg vil koncentrere mig om, også henset til at forhandlingerne om vores uddannelser og vores universitetsuddannelser går i gang lige nu. Der er jo kommet et forslag om, at halvdelen af de studerende skal have en kortere universitetsuddannelse end i dag, og det er vi bekymrede over, fordi vi frygter, at det er noget af et eksperiment, man kaster universiteterne ud i, og som risikerer at gøre mere skade end gavn. Der er en lang række advarsler både fra de studerende og universiteterne, og det er måske ikke så mærkeligt, men der er også økonomer, der advarer mod det her, og som peger på – i hvert fald ifølge Det Økonomiske Råd – at det kan gøre os markant fattigere, op til 14 mia. kr. Så er der en lang kaskade af bureaukratisk bøvl, der kommer, når man på universiteterne går fra at skulle have én overbygning til hver bacheloruddannelse til at skulle have to rigtig mange steder. Det vil give rigtig meget administrativt arbejde, og jeg synes ikke, det er den gruppe, vi skal fremme får mere arbejde på universiteterne, for at være helt ærlig. Vi ender også med at opdele tusindvis af unge på A- og B-uddannelser, med alle de konsekvenser, det nu har for vores samfund. Jeg er også dybt bekymret for, hvad det kan betyde for valget af professionsuddannelser, hvis man kan få en 4-årig universitetsuddannelse, og hvad det vil betyde for det valg, de unge tager. Jeg vil godt rose sådan de bagvedliggende tanker fra regeringen. Vi bakker sådan set op om tankerne bag, at vi styrker kvaliteten i hele vores uddannelsessystem og også erhvervsskolerne, og der er behov for mere kvalificeret arbejdskraft. Men som jeg også har sagt tidligere i et spørgsmål, så lad os nu prøve at gennemføre reformer frem for revolutioner, som vi jo ikke kender udfaldet af. Derfor har vi også foreslået nogle reformer af universiteterne, som giver lige så meget arbejdskraft som det, regeringen har foreslået, og som giver lige så mange penge som det, regeringen har foreslået, og det har vi jo fået ros for. Landets universitetsrektorer vurderer det som et snusfornuftigt og eftertænksomt forslag. Vi foreslår jo bl.a., at vi i højere grad dimensionerer universiteterne, så de tager færre studerende ind og primært på de uddannelser, der uddanner til arbejdsløshed, og så laver vi derudover en lille forsøgsordning. Lad os nu gøre det klogt. Jeg synes, vi har set mange eksempler på i vores samfund, at når vi gennemfører noget, der er total modstand mod alle steder, så får det et problem, når det skal implementeres, og hvis man ikke er med på implementeringen, kommer vi til at spilde rigtig mange kræfter på det her. Så jeg håber meget, at vi i de forhandlinger, vi får, kan finde en vej til at skabe et arbejdsudbud, skabe en økonomi til at styrke vores uddannelser, men på en måde, så vi ikke tager og gambler med vores universitetsuddannelser, hvilket jeg faktisk føler vi er i gang med med det meget vidtgående udspil, der ligger nu. Tak. **Medlem**: Mange tak. Jeg er meget enig med Ordføreren i spørgsmålet om universitetsuddannelserne og i, at det, regeringen har gang i, er gambling med institutioner, der jo faktisk fungerer. Vi også risikerer, at implementeringen slår helt fejl. Så der håber jeg vi kan samarbejde. Et andet område, hvor vi jo har samarbejdet fra tid til anden, er klimaområdet, og jeg har noteret mig, at også Parti_D er meget kritiske over for, at man frem ad banen har tænkt sig at skære i Klimarådets bevilling. Derfor håber jeg, at vi i fællesskab kan få presset regeringen i det spørgsmål. Vil Parti_D være med til det? **Spørger_Taler**: Ja, det vil vi bestemt. Det er jo vigtigt at have sådan nogle som Klimarådet, der ikke nødvendigvis altid siger det, man har lyst til at høre, og der skal findes penge for 2024. Nu forstår jeg, at det er en skrænt, der skal fyldes op, men det må vi jo gå fælles til. Jeg er meget enig i det. Og så synes jeg også, at vi mangler et stort svar, og det er på, hvorfor åben dør-ordningen ikke er blevet åbnet igen. **Medlem**: Ja, der er der også mange af os, der stiller store spørgsmål. Tak for den tilkendegivelse. Vi står jo med nogle meget akutte udfordringer, og jeg er rigtig glad for, at Parti_D gerne vil beskytte og bevare Klimarådet. Det gjorde man jo også i høj grad for nogle regeringsperioder siden, hvor man faktisk var dem, der forsvarede af Klimarådet – så tak for det. Jeg håber også, at Parti_D vil være med til at lave en akutpakke for klimaet. Det mener vi der er behov for, hvis vi skal nå i mål med vores 2025-mål. Så det kunne jeg også godt tænke mig at høre om man vil. **Spørger_Taler**: Nu skal jeg passe på, at jeg ikke bliver fanget i noget her, for det kommer jo an på, hvad den skal indeholde. Men vi kan blive enige om, at vi er bagefter, og at det kalder på handling. Så jeg går gerne ind i et rum, hvor vi ser på, om vi kan gøre noget mere hurtigere, og hvordan vi kan gøre det på en fornuftig måde. Så hvis det er det, der sådan er tilgangen, er jeg helt med, men det kommer selvfølgelig an på indholdet, det er jo klart.
[106894] **Spørger**: Tak. Parti_I og Parti_B er begge landbrugspartier, dog nok med en ret forskellig vision. Derfor kunne jeg godt tænke mig at høre Ordføreren, om han forestiller sig et fremtidens landbrug med færre produktionsdyr. **Medlem**: Altså, jeg har jo ikke noget imod dyr. Jeg synes faktisk, at dyr er søde. Og jeg vil også sige, at produktionsdyr er vigtige, fordi de er med til at skabe arbejdspladser. Det, der må være afgørende, er jo at se på, hvordan miljøbelastningen er. Jeg tror, at der er rigtig, rigtig mange slagteriarbejdere, der vil være kede af, hvis man i morgen sagde, at der ikke måtte blive produceret slagtesvin i Danmark. Så det er ikke den doktrin, jeg forfølger. **Spørger**: Så jeg må forstå Troels Lund Poulsens svar sådan, at der ikke skal være færre produktionsdyr. Hvordan vil man forene det med både skovrejsning, renere drikkevand, bedre biodiversitet og færre og mindre klimagasudledninger? **Medlem**: Det er jo ikke sådan, at det at have slagtesvin i Danmark betyder, at man ikke kan lave skovrejsning. Altså, jeg har aldrig hørt, at det skulle være en forhindring. Man kan sagtens lave en lang række politiske initiativer, som er med til at fremme en grøn omstilling, og stadig væk have svineproduktion i Danmark. Man skal jo også huske på, at det ikke er sådan, at verdens CO 2 -udledninger bliver bedre ved, at slagtesvinsproduktionen bliver flyttet til Polen. Altså, hvis man har den forestilling, er det jo en naiv forestilling, og den deler jeg ikke, hvis det altså er det, som Parti_I giver udtryk for – det ved jeg ikke om det er.
[89389] **Spørger**: Der er meget, man kan spørge om, men jeg føler mig næsten kaldet til lige at blive ved det her emne. Der er jo ikke nogen af os, tror jeg, der ikke synes, at det er frygtelig synd for de her børn, og det er ikke til at holde ud, at de skal igennem det her på baggrund af, at deres mødre måske er rejst ned for at skulle føde børn til kalifatet, fordi man skulle sørge for, at alle os, der sidder her, skulle have halsen skåret over, og hvad det ellers er, man har kæmpet for. Jeg kunne godt tænke mig at høre, om det er sådan, at hvis de her børn så skulle hjem – for hvis de er danske statsborgere og møder op et sted, kan man jo ikke sige, at de ikke må komme ind i landet – skulle de så have mødrene med? Altså, tænker Ordføreren, at man så skulle kunne tvangsfjerne in absentia, eller må vi bare leve med, at de mødre kommer herhjem, og så må vi se, hvad der sker? **Medlem**: Jamen først og fremmest er børn jo retligt egne individer. Men at tro, at en 4-årig med ptsd selv får mulighed for at henvende sig på en eller anden ambassade et sted og så få konsulær bistand, er måske lige naivt nok. Så er der i øvrigt nogle af de voksne dernede, der også er danske statsborgere, og som sådan set også har retten til at rejse hjem, hvis de har muligheden for det. Og hvis de så kommer hertil, skal man selvfølgelig lave en konkret individuel vurdering af, om de børn skal tvangsfjernes under gældende ret. Og så skal de voksne i øvrigt, hvis de kommer tilbage hertil, for retten og eventuelt dømmes for deres handlinger. **Spørger**: Men anerkender Taleren, at i det sekund de børn kommer til Danmark, så følger deres ekstremistiske forældre, deres mødre, med, og at det giver os en udfordring som samfund? For det er det, der er så uhyggeligt; det er jo grotesk at tænke på – altså, man kan jo ikke forstå, at der er mennesker, der er rejst ned og har kæmpet for det der. Nu kan de så rejse herhjem, fordi de har ret til, hvis børnene kommer hertil, at rejse med. Og det gør nogle gange, at man må tage nogle svære valg her i livet, og hvis de kommer hertil – det kan jo være folk, der er potentielle terrorister, og som planlægger at sprænge det ene eller det andet eller det tredje i luften i det her land – må det da også indgå som en overvejelse hos Taleren. **Medlem**: Men jeg anerkender jo, at forældrene følger med børnene – det gør de, medmindre det viser sig, at man kan tvangsfjerne dem in absentia, og det er vist stadig væk under overvejelse. Men det anerkender jeg. Og det betyder jo, at i det sekund de kommer til landet, skal de retsforfølges og straffes for deres handlinger. Det er sådan, det fungerer i et retssamfund, Taleren. Hvordan det ikke fungerer i et retssamfund, er, at man bare lader børnene bøde for forældrenes handlinger, og det er den konsekvens, som Taleren bliver nødt til at erkende – også selv om det ikke er til at holde ud at tænke på. Men det er jo den konsekvens, Taleren har valgt – retssamfundet fra, børnene bliver straffet i stedet for.
[114430] **Spørger_Taler**: For 14 dage siden var jeg i Israel. Jeg talte med efterladte familiemedlemmer til nogle af dem, der var blevet slået ihjel af Hamas den 7. oktober. Jeg talte med familiemedlemmer til gidsler, der desperat og minut efter minut higer efter et livstegn fra deres kære. I aftes fik jeg besked om, at et af de her gidsler var død. Jeg stod i kibbutzen Kfar Aza, hvor 72 blev slået ihjel. 18 blev kidnappet den morgen. Tiden i Kfar Aza er gået i stå. Vasketøjet hænger stadig væk på tørrestativerne. Opvasken står på køkkenbordet. Skoletasken står i gangen. Menneskene er døde. Jeg kan ikke få de samtaler og de skrækkelige ting, som jeg så dernede, ud af hovedet, og jeg vil faktisk heller ikke. Det skylder vi de døde, det skylder vi de efterladte, og det skylder vi de kvinder, der blev voldtaget den morgen. Det skylder vi de danske jøder, som er vores venner, som er vores kollegaer, og som er vores naboer. Det var en morgen, hvor fuldstændig rædselsfulde, ubegribelige og ja, faktisk dyriske overgreb skete. Bryster blev skåret af kvinder og leget med af terroristerne, som var de håndbolde. Børn blev tortureret foran deres forældre, og forældre blev tortureret foran deres børn. I øjeblikket oplever vi en stigende antisemitisme her i Danmark. Det skal vi tage alvorligt. Gaderne herhjemme er fyldt med voldsomme propalæstinensiske demonstrationer, hvor der bliver råbt: Palæstina besat – det skal løses med jihad. Det er demonstrationer, hvor historieskrivningen først starter efter den 7. oktober. Væk er hukommelsen i forhold til  de 1.200 jøder, der brutalt blev slået ihjel den morgen den 7. oktober. Væk er hukommelsen i forhold til de voldtagne og mishandlede kvinder. Væk er hukommelsen i forhold til overgrebene på børnene. Væk er virkeligheden af det traume, som blev påført et uskyldigt jødisk folk. I stedet er der tusinder af hævede pegefingre, der nu er vendt imod offeret, og verdensfjerne belæringer rettet mod et land, Israel, og et folk, der er blevet angrebet af ondskaben selv. Man kan ikke forhandle med ondskab. Der er ikke noget kompromis med en terrororganisation. Der er kun død eller overlevelse, og derfor har Israel ikke bare ret, men også en pligt til at forsvare sig selv nu. Det er 400 år siden, at de første jøder kom til Danmark. Jøderne i Danmark har fra første færd taget den danske levevis til sig, samtidig med at de stilfærdigt har dyrket deres tro. Aldrig stiller de særkrav. Aldrig har de presset på for, at vi andre skal indrette os efter dem. Men virkeligheden er i dag, at danske jøder lever i frygt i det land, hvor de lever fuldstændig ligeværdigt med alle os andre, alt imens utilpassede muslimer, som aldrig har taget vores frihedsidealer til sig, truer dem. Det kan vi ikke stiltiende se på. Historien skræmmer. Vi lovede hinanden dengang, at det aldrig ville ske igen. Men i dag sker det igen, lige for øjnene af os alle sammen. **Medlem**: Jeg vil bare sige tak for talen. Jeg kunne have holdt den selv. Jeg er en til en enig med hensyn til understregningen af, hvad det er, der er foregået i Israel. Det er det værste angreb på jøder siden anden verdenskrig og dermed siden holocaust. Det er Israel, der er blevet angrebet af en terrororganisation – det er det, Hamas er. Jeg er også meget enig i beskrivelsen af danske jøder. Det er et folkefærd, der blev til et mindretal, som blev til en del af Danmark, og som aldrig har forvoldt det her samfund nogen problemer eller nogen skade eller i øvrigt fyldt op i kriminalitetsstatistikker eller andet, som dele af andre minoriteter har valgt at gøre, efter de er kommet til Danmark. Så jeg vil egentlig bare takke for talen og erklære mig enig. **Spørger_Taler**: Tak. Jeg er glad for, at vi på trods af alle de ting, der skiller os, kan samles omkring det her. **Medlem**: Det er jo så faktisk noget af det, der er det fine ved Danmark. Det er ikke for at sige, at vi er helt enige her i Folketinget, for det er vi ikke. Alle partier står ikke længere sammen i udenrigspolitikken, hvad det her angår. Men jeg er ikke i tvivl om, at når verden kigger på Danmark, ser den et land, der gør, hvad det kan for at passe på sine jøder, og som meget, meget klart har taget stilling til alt fra angreb på synagoger over terrorangreb til situationen i dag. Så lad os fortsætte det gode samarbejde på kryds og tværs af partier og skiftende regeringer, for danske jøder er en del af Danmark, og det må ingen af dem være i tvivl om. **Spørger_Taler**: Det er jeg heller ikke i tvivl om at statsministeren mener. Det er jeg ikke i tvivl om at regeringen mener. Jeg tror også, at vi her i Folketinget kan samles om, at det, at vi i sin tid sagde »aldrig mere«, betyder aldrig mere. Det her er alvor, og det foregår lige for øjnene af os.
[89391] **Spørger**: På torsdag stemmer Parti_G for en bilaftale, som tillader 600.000 flere biler på vejene i 2030, vel vidende at halvdelen af CO 2 -udslippet kommer fra biler og fra at producere dem. Det er en aftale, der møder stor kritik fra de grønne organisationer, og som Parti_G også selv har været ude at kritisere man har indgået. Hvad skete der lige for Parti_G, da man gik ind i den bilaftale? **Medlem**: Hvad skete der lige for Parti_G? Som Taleren siger, er det jo en aftale, vi også selv har kritiseret. Det er, fordi vi synes, det er vigtigt at være ærlig, når man indgår en aftale, som ikke er den, man har drømt om, og som heller ikke leverer det, den burde, og det er vigtigt, at man ikke lader, som om det er noget andet. Det er dog en aftale, som går i den rigtige retning, som reducerer CO 2 -udslippet, som betyder, at en del af bilparken lidt hurtigere bliver grøn, end den ellers ville være blevet. Men det er rigtigt, at for os at se er den aftale ikke lukket, for vi har brug for mere på transportområdet. **Spørger**: Det lyder godt, at den ikke er lukket, eller at vi i hvert fald kan prøve at åbne den igen eller åbne for noget lignende. Hvad tænker Parti_G om udtalelsen fra Greenpeace i dag om, at vi faktisk næsten bør åbne og genforhandle samtlige de aftaler, vi har lavet i klimahandlingsplanen, hvis vi overhovedet skal nå 70-procentsreduktionsmålet i 2030? **Medlem**: Jeg tror sådan set, at det nærmest kommer til at ske af sig selv. Når vi siger, at den ikke er lukket, er det jo ikke, fordi den snævre aftale teknisk set ikke er lukket, men fordi vi har behov for at gøre mere på bilområdet. Og der er ikke nogen tvivl om, at den infrastrukturaftale, som vi meget snart skal til at lave, bliver meget, meget mere spændende end det, overskriften tilsiger, for så skal vi reelt til at investere i noget grøn kollektiv trafik og få færre mennesker ind i bilerne og flere over i busserne og alt det andet kollektive. Og det, vi jo bare kan se, når vi lægger det sammen, er, at vi med det, der er sket indtil nu på bilområdet, ikke når de 70 pct. Det ville i hvert fald være meget synd for det danske landbrug, kan man sige, hvis de skal bære det sidste. Og det betyder, at vi kommer tilbage til bilerne, at vi kommer tilbage til spørgsmålet om affald og vi kommer tilbage til det om energien. Det bliver vi nødt til.
[106903] **Medlem**: Men nu er vi så ovre i mol igen, for nu bruger vi tiden på at stå og foruddiskontere, at ingenting lykkes, og at magien forsvinder. Det synes jeg er en trist tilgang til det. Taleren ved godt, at han og jeg tænker relativt ens om mange af de her ting. Og for første gang i danmarkshistorien, i hvert fald nyere tids danmarkshistorie, har vi nu en regering med partier fra hver sin side af hegnet, som har lavet en fælles analyse af, hvad vores udfordringer er, og hvor der i hvert fald er en chance for, at man undgår den risiko for, at man bare står og spiller tennis med hinanden, ikke? Og jo flere partier der byder sig til og går konstruktivt ind i det her, jo større sandsynlighed er der for, at man ikke bliver skuffet. Og jeg arbejder ikke målrettet hen mod en skuffelse. Jeg arbejder målrettet hen mod en succes. Og jeg ville elske det, hvis Parti_H vil være en del af den. **Spørger**: Tak for det. Jeg vil egentlig gerne tage tråden op fra partilederens tale og tale om værdier og tale om civilsamfundet og om alt det, der er forudsætningen for velfærdsstaten eller velfærdssamfundet, som jeg nu kan høre at Parti_A også er begyndt at bruge som ord. For mig og for Parti_K er det jo noget af det, som er helt afgørende, også når vi ser ud i fremtiden: at der er et fælles værdisæt, at vi har en forståelse af, at den kultur, som vi er fælles om, at de værdier, vi er fælles om, er forudsætningen for, at vi kan klare alle de ting, vi står over for, uanset om der mangler penge, mangler hænder eller mangler initiativ. Hvad gør partilederen sig af tanker om det? **Medlem**: Først og fremmest vil jeg på 30 sekunder komme med det korte svar, at jeg er helt enig i den måde, der bliver spurgt ind til det her på, altså en til en enig. Så kommer det jo med enormt mange implikationer, for så handler det om at få alle med, altså bl.a. de 42.000 unge, der et eller andet sted ikke rigtig får greb om tilværelsen; det handler det bl.a. om. Det handler også om at tage alvorligt, at nogle af de mødesteder, vi historisk har haft, og som har sikret den her sammenhængskraft, f.eks. folkeskolen, i stadig større omfang bliver valgt fra. Og det er ikke, fordi jeg ikke går ind for friskoler – jeg går meget ind for friskoler – men det efterlader bare sådan et eller andet tomrum, der skal fyldes op på anden vis. Og nu er tiden fløjet. **Spørger**: Det er jo egentlig lidt ærgerligt, for vi kan diskutere alt muligt teknisk, lovgivning, som går for hurtigt eller for langsomt, beslutninger, der bliver taget, men de her værdipolitiske diskussioner har vi aldrig. Tv-kanalerne ønsker dem ikke, og vi har ikke tid til dem i Folketingssalen. Vi diskuterer det indimellem, når vi står ude bagved eller forbereder forhandlinger, og der kommer vi faktisk ret langt. Hvordan er de diskussioner og samtaler – det er af ren nysgerrighed – i en regering, hvor man jo, selv om man har meget praktisk og konkret politik, der er ens, skal forene ideologier og synspunkter, som er så forskellige som det borgerlige og det mere kollektivistiske socialdemokratiske? **Medlem**: De er rigtig gode. Og så sent som i går sad vi en hel dag på Marienborg og førte nogle af de her samtaler, for det er jo på en eller anden måde det, der sker, hvis man tager boksehandskerne af og giver sig tid til at tale sammen og tænke sig om, og det skal vi da gøre meget mere af. For det kan da godt være, at det ikke er big news på TV 2 News og det ikke passer ind i sådan almindelig konfrontationsjournalistik, men danskerne vil gerne tale om det. Det er i hvert fald den erfaring, jeg selv har fået i de her år, hvor jeg pausede lidt og bl.a. tog ud og talte med danskerne. Danskerne vil gerne tale om det her, og danskerne ved også godt, at vi er lidt mere udfordrede, end vi går og leger, at vi er, og at tingene ikke lige kan løses med en hurtig bevilling og en ekstra normering. Det ved danskerne godt.
[92425] **Spørger**: Tak for talen, og først og fremmest tak for, at Parti_C tager et så stort ansvar også i den her krisetid. Vi har indgået 81 forholdsvis brede politiske aftaler omkring covid-19, og mig bekendt har Radikale som det eneste parti været med i alle aftalerne. Så tak for det. Til spørgsmålet omkring beskæftigelse: Kan Ordføreren ikke bekræfte, at det arbejde har vi allerede aftalt at sætte i gang? Og det siger sig selv, at jo flere mennesker der går på arbejde i Danmark og dermed bidrager med deres arbejdskraft, jo rigere og stærkere et Danmark får vi også i fremtiden. **Medlem**: Tak for spørgsmålet. Netop derfor synes jeg også, at jeg trygt kan svare på spørgsmålet, for det har vi jo netop aftalt, nemlig at de mennesker skal findes. Jeg håber også, at regeringen vil være med til kigge længere og bredere ud, så vi får endnu højere ambitioner på det her område, for mennesker til økonomien og veluddannede mennesker til økonomien – derfor er der også et arbejde med at investere i uddannelse og opkvalificering – er fuldstændig afgørende for, at vi kan levere på de ambitioner, vi i hvert fald har for fremtiden. Nu skal vi levere til den grønne omstilling. Der skal folk også kunne det, der bliver efterspurgt. Der kommer altså meget snart til at blive stor efterspørgsel efter det, når vi skal ud af den her krise. **Spørger**: Det er jo lige præcis det, det handler om. Hvis vi skal være det grønne fyrtårn for resten af verden, som vi har lagt alle sporene til at kunne være, skal vi have uddannet nogle flere i Danmark til faktisk at kunne sikre den grønne omstilling, for den grønne omstilling kommer hverken alene af politiske beslutninger eller slagord. Den skabes i virkelighedens verden ude i produktionen, dér, hvor man laver energieffektiviseringer, producerer de sundere og grønnere fødevarer, sørger for, at mere af verden bruger den rene energi, ligesom vi gør. Og skal vi det, skal vi investere i forskning, vi skal investere i uddannelse, og vi skal investere i vores erhvervsliv og i vores arbejdsstyrke. Men det hører jeg at vi er aldeles enige om. **Medlem**: Jeg er rigtig glad for, at statsministeren understreger begge de her spor. Og jeg er rigtig glad for, at Parti_C har kunnet holde regeringen fast på begge de her spor, nemlig at der både bliver tilført mennesker til økonomien, for det er det, der skal sikre, at den er langsigtet og holdbar, og at vi samtidig sikrer – og det ene skal jo sikre det andet – at vi kan investere i uddannelse og opkvalificering. De to spor går hånd i hånd, og jeg kan i hvert fald garantere, at det kommer Parti_C fortsat til at holde regeringen op på.
[114401] **Medlem**: Tak for det. Må jeg ikke helt utraditionelt starte med at takke formanden for et fantastisk flot arrangement i Folketinget i går, som jeg tror glædede os alle sammen. Jeg er helt sikker på, at det også glædede vores kongehus. Det er selvfølgelig ikke det, jeg skal tale om i dag. Jeg kunne godt tænke mig at bruge mine få minutter på at tale om vores ældre. De fleste af dem, både vores ældre og vores gamle, har det godt i Danmark. Det skal de godt nok også have. Dygtige medarbejdere hjælper hver eneste dag vores ældste med praktiske gøremål og med omsorg og pleje, men regler og dokumentation fylder for meget, og det ønsker vi at gøre op med i regeringen. Vi ønsker en ældrepleje, hvor der er mere tid til det, der er det vigtigste, nemlig nærvær og omsorg, hvor den ældres selvbestemmelse og livsglæde er i centrum, og hvor der er mere tillid til medarbejderne og til ledernes faglighed. Det her er nogle af de vigtigste elementer i vores ældrereform. Vi ønsker sådan set en ret grundlæggende forandring af ældreplejen, væk fra at dele alt op i minutter og sekunder til en mere sammenhængende helhedspleje, hvor den ældre i langt højere grad selv kan vælge, hvad det er for en hjælp, han eller hun skal have. Nogle dage har man måske mest behov for noget praktisk hjælp, andre dage til at komme ud og få en kop kaffe i solen. Samtidig skal medarbejderne i højere grad være kendte ansigter. Vi kalder det et fast team, som samarbejder, som kender de ældre og deres behov, og som de kan være trygge ved. I december måned indgik regeringen en rigtig vigtig trepartsaftale med arbejdsmarkedets parter, og med den aftale bliver der nu givet et velfortjent lønløft til de medarbejdere, der hver eneste dag passer på vores ældre, vores syge og vores børn. Det skal gerne gøre det mere attraktivt at arbejde med mennesker. Det er en måde at vise vores anerkendelse på og måske også et nødvendigt tiltag for at gøre op med noget af det uddannelsessnobberi, der er i vores samfund. Så handler det selvfølgelig også om, at hvis ikke der er medarbejdere nok, risikerer vi jo, at der er gamle i Danmark, der ikke bliver passet ordentligt på, og som ikke får den pleje og den omsorg, som I har behov for. Derfor er trepartsaftalen omkring løn også i høj grad et løft af ældreomsorgen i Danmark. At skabe den ældrepleje, som vi ønsker os, kommer til at kræve en målrettet indsats i de kommende år; det er vi indstillet på fra regeringens side. I første omgang bliver det med en ældrereform, så der bliver mere tid til omsorg, flere penge til nærvær og færre regler. Vi håber, at alle Folketingets partier har lyst til at gå ind i det her arbejde. Vi ser frem til samarbejdet om fremtidens ældrepleje. **Spørger**: Jeg vil egentlig gerne takke den socialdemokratiske formand og i virkeligheden regeringen for de foreløbige overvejelser i forhold til en styrkelse af ældreomsorgen. Det er vi i SF enige i at vores ældre fortjener, og vi er nødt til at prioritere det højere, end vi gør det i dag. Der er egentlig mange gode takter, synes jeg, og elementer i det, Parti_As formand og regeringen har spillet ud med i går aftes og her til morgen. Men jeg synes, der i hvert fald mangler ét element, som jeg ikke ved om regeringen spiller ud med senere, eller om det kommer til at mangle. Det er nemlig, at vi nu kan se, at et af de elementer, der mangler derude, er midlerne til vores ældreomsorg, altså at der skal investeres flere penge i det frem for skattelettelser. Det er i hvert fald det, jeg hører socialdemokratiske borgmestre sige igen og igen: Vi mangler penge derude, hvis vi vil lave den ældreomsorg, som vores ældre borgere fortjener. Så jeg vil spørge statsministeren, om det ikke er på tide, at vi vælger at investere i velfærden frem for at give skattelettelser. **Medlem**: Jeg er ikke overraskende enig med de socialdemokratiske borgmestre. Det er klart, at hvis vi gerne vil have en bedre ældrepleje i Danmark, skal vi også være villige til at investere i den. Og derfor er jeg jo rigtig glad for den 2030-plan, som regeringen har lagt frem, hvor vi ikke alene sikrer, at når der bliver flere ældre i vores land, hvilket jo er glædeligt, følger pengene også med, men at der også er albuerum til yderligere investeringer i vores velfærdssamfund. Så jeg er meget enig i borgmestrenes analyse. **Spørger**: Det er jo fint, men regeringen vælger stadig væk at bruge 10 mia. kr. på skattelettelser, som man kunne have valgt at investere i vores fælles velfærd over de kommende år. Allerede i 2025 er der jo penge, der bliver brugt til det. Det er ikke kun ældreområdet, der halter. Det er sådan set også psykiatrien. Jacob Klærke fra SF, som også er formand for regionerne psykiatriudvalg, siger, at det vil tage 5 til 10 år, før man kommer ventelisterne til livs i vores ungdoms- og børnepsykiatri – 5 til 10 år. Og forudsætningen er, at vi kommer i gang allerede nu. Kan statsministeren ikke se, hvorfor det ville give mere mening at bruge pengene, som man nu giver til skattelettelser, på vores velfærd? **Medlem**: Men det største løft af psykiatrien, der nogen sinde er faciliteret politisk, er faciliteret under den her regering – mere end 3 mia. kr. om året. Og det er, fordi vi ønsker at prioritere ikke mindst børne- og ungdomspsykiatrien. Noget af det, vi gør, når det så handler om skattelettelser, er at give et øget beskæftigelsesfradrag til enlige forsørgere. Det er bl.a. en del af vores social- og sundhedshjælpere og -assistenter. Og jeg skal bare høre SF: Har man tænkt sig at rulle den skattelettelse tilbage, så social- og sundhedsassistenter og -hjælpere i Danmark skal betale højere skat?
[106917] **Spørger**: Tak til ordføreren. Vi var for nylig med Det Udenrigspolitiske Nævn på rejse til Asien, og her hørte vi en del om Kinas ageren i området. Nu er Parti_J stadig væk et ret nyt parti, og der har jo ikke været så mange anledninger til at diskutere udenrigspolitik af den art, så derfor kunne jeg egentlig godt bare tænke mig at stille et åbent spørgsmål om Parti_Js syn på Kinas ageren og herunder også hr. Lars Løkke Rasmussens, udenrigsministerens, forslag om at lave et strategisk partnerskab med Kina eller opdatere det kinesiske partnerskab. **Medlem**: Jeg må sige, at det var en øjenåbner at være i Indonesien og også høre om Kinas påvirkning i hele regionen, og jeg må sige, at hvis man taler strategiske partnerskaber med Kina i den her tid, gør det mig meget bekymret. Vi taler i øvrigt om en tid, hvor man beder alle i statsforvaltningen om at fjerne TikTok og andet, og så tror jeg måske ikke lige, at det er nu her, man skal opprioritere samarbejdet med Kina på det strategiske plan. Jeg vil i hvert fald sige, at det ikke er noget, jeg kommer til at presse på for. **Spørger**: Jeg er faktisk meget enig i den analyse, og jeg synes, at noget af det, vi i hvert fald oplevede i Indonesien, jo også er, at Kina opfører sig vanvittig aggressivt i forhold til sine naboer, på samme vis, som vi faktisk har set Rusland agere i forhold til sine naboer. Vi kigger ind i en ny sikkerhedspolitisk situation globalt, som jeg jo også synes statsministeren faktisk har understreget flere gange, så jeg er sådan set meget enig med Parti_Js partileder, og det gør mig en lille smule tryg, at vi på hver vores side af regeringen måske kan være med til at få udenrigsministeren på bedre tanker. **Medlem**: Altså, nu holdt udenrigsministeren jo en tale som partiformand lige før, hvor han sagde, at jeg havde et hjerte af is, og hvor han fuldstændig fralagde sig alt det, vi ellers havde lavet sammen på udlændingeområdet, så jeg ved ikke rigtig, om det er mig, der skal få Taleren, nu udenrigsminister, på bedre tanker – så er det i hvert fald åbenbart kun, i den tid han har brug for det, lad mig sige det sådan.
[89355] **Spørger**: Tak for det svar. Det syntes jeg faktisk var et glimrende svar, også på de udfordringer, vi står over for i forhold til at løfte økonomien. Men det altoverskyggende problem lige nu er jo corona og ikke mindst de to mutationer, der spreder sig i det danske samfund, og når jeg kigger på det, er jeg jo egentlig glad for, at vi har lukket Danmark ned. Vi er kommet godt igennem det, man kan kalde den danske variant, for det ser egentlig fornuftigt ud, tallet er lavt. Men jeg bliver også bekymret, når jeg ser udviklingen i Irland, hvor man havde fået smitten ned og man så åbnede op, fordi man fik følelsen af, at nu kunne man jo godt åbne mere op, tallene var små. Men på grund af den måde, de nye varianter spreder sig på, så er det gået meget alvorligt til. Hvordan ser statsministeren at vi skal undgå det i Danmark? **Medlem**: For det første er jeg meget enig i analysen, og jeg er spændt på, hvordan den offentlige diskussion kommer til at være i Danmark i løbet af de næste par uger. Heldigvis har vi nu en faldende smitte, og vi har en faldende positivprocent, og det er nogle ting, der går i den rigtige retning. Jeg kan godt forestille mig med den diskussion, der har været tidligere, eksempelvis i foråret, at der, når mange af tallene på overfladen ser gode ud, så vil begynde at komme et pres, måske også politisk fra nogle partier, om, at nu skal Danmark åbnes op igen. Det vil efter min bedste overbevisning være forkert, hvis vi ønsker at bevare epidemikontrollen, fordi den britiske mutation – og vi kender ikke den sydafrikanske godt nok endnu, men den kan jo potentielt være lige så slem eller endnu værre – ligger og ulmer nedenunder, og vi risikerer at tabe epidemikontrollen. **Spørger**: Ja, det er også min bekymring, og jeg tror, at der går et stykke tid, før vi skal snakke genåbning. Men jeg vil jo også gerne sige, når vi skal diskutere en genåbning af det danske samfund, at jeg synes, at statsministeren skal skele lidt til noget af det, som vi har lært af tidligere, nemlig at vi, når vi skal åbne op på f.eks. børneområdet, ældreområdet eller andre steder, sørger for at gå tilbage til modellen med små grupper, så vi hurtigt kan lave smitteopsporing, selv om jeg ikke engang er sikker på, at det er nok. For når jeg hører om eksemplerne fra København med plejehjemmene, hvor man har de små grupper, så har man alligevel ikke kunnet styre smitten med lige præcis de her mutationer. Men de erfaringer vil jeg meget gerne opfordre statsministeren til at vi bringer i spil – endnu en gang – når vi kommer til den diskussion. **Medlem**: Den britiske mutation er en kæmpe fjende i vores håndtering af coronaen, fordi den er så smitsom, som den er, og vi risikerer at underminere hele den danske epidemikontrol, og det gør man i øvrigt også i andre lande. Derfor skal vi tænke os rigtig godt om, når vi på et tidspunkt når hen til at diskutere en genåbning. Vi er der desværre ikke endnu. Jeg vil egentlig gerne henlede opmærksomheden på den ekspertgruppe, der nu er kommet med forslag til, hvordan – ikke tidsmæssigt, men i hvilken rækkefølge – man bør genåbne samfundet. Jeg synes, det er et godt arbejde, der er bedrevet, og noget af det, de bl.a. siger, er, at det er hos de mindste børn i folkeskolens mindste klasser, man bør åbne først, og det flugter i hvert fald med nogle af de overvejelser, vi har i regeringen. Men det skal foregå ansvarligt.
[79842] **Spørger**: Jeg blev svært begejstret over at høre Ordføreren tale om klimaet i sin indledning. Det er godt, at vi er kommet så langt, men vi skal jo også i gang med at diskutere de klimahandlingsplaner, vi skal forhandle lige om lidt. Og nu siger Ordføreren, at han vil vente på klimaministeren, men jeg synes jo godt, at man nogle gange må bevæge sig lidt hurtigere end klimaministeren. Men det er godt, at hr Jakob Ellemann-Jensen alene skeler til, hvad klimaministeren kommer med. Vi vil i hvert fald gerne komme med det lille forslag, som jeg også har hørt flere i erhvervslivet faktisk bakke op om, nemlig om ikke det er på tide, at vi begynder at diskutere en flyskat i Danmark. Vi ved, at fly er noget af det, der forurener allermest, og hvis man er god liberal, mener man vel også, at dem, der forurener mest, skal bidrage mest. **Medlem**: Taleren har fuldstændig ret i, at det er vanskeligere at bevæge sig langsommere end klimaministeren på det her område, og det vil jeg heller ikke bestræbe mig på. Arh, man må godt drille lidt. Nå, i forhold til det her med flyskatter vil jeg sige, at jeg altså tror, det er vigtigt, at vi ser på de ting, der rykker noget, og at vi holder de her ting op imod hinanden, så jeg er ikke afvisende over for det her forslag, men jeg vil bare gerne kunne have nogle ting at sammenligne med for at se på de to ting, som egentlig er afgørende for hvert tiltag, vi laver. 1: Hvad koster det? 2: Hvad batter det? Og de to ting, inklusive hvor besværligt vi gør det for danskerne, skal vi altså holde op imod hinanden, inden vi træffer endelige beslutninger. **Spørger**: Nu synes jeg jo ikke, det er klimaministeren, der er langsom, for jeg synes, det er Parti_Bs formand, der er en smule langsom, hvis han tænker at vente på, at alt det andet kommer, før Parti_B har tænkt sig at handle på klimaområdet. Vi hører nu flybranchen selv sige, at det er interessant at kigge på det her med flyskatten, især hvis man kan føre pengene tilbage til området i form af forskning i bæredygtige brændstoffer. Vi ved, det er den vej, vi skal ned ad. I landene omkring os er der altså kun fire EU-lande, der ikke har indført en flyskat i dag. Hvordan kan det være, at Parti_B er så tøvende i forhold til at gøre noget af det, der kunne være ambitiøst på den grønne dagsorden, samtidig med at man siger, at man gerne vil gøre noget for klimaet? **Medlem**: Det troede jeg jeg svarede på lige før, altså om det her ønske om faktisk at vide, hvad der batter noget. Det burde da være et ret logisk synspunkt at have. Jeg ønsker bestemt ikke at være hverken fodslæbende eller tøvende eller noget på den grønne omstilling, jeg har tværtimod, siden jeg blev formand for Parti_B, stået og skreget på, at vi skulle tale virkemidler, samtidig med at vi talte målsætninger. Men det var der ikke rigtig noget af. Det er noget, jeg har efterlyst gang på gang på gang. Men jeg synes, der er en eller anden ræson i, at vi taler om det, vi ved noget om, i stedet for det, vi føler noget om.
[79880] **Spørger**: Jeg vil gerne spørge ind til det her med barnet tarv, for jeg synes egentlig, at Ordføreren har den rette tilgang til det her. Det her er svært – der ikke én let løsning, der er forskellige løsninger. I virkeligheden er noget af det, der måske skal til, at de har flere ressourcer ude hos de sociale myndigheder, når de skal vurdere de her sager, for de oplever jo igen og igen, at de får underretninger, som de ikke nødvendigvis kan handle på, fordi de ikke har ressourcerne til det. Så det er vel en palet af værktøjer, vi taler om, hvor udgangspunktet må være barnets tarv. Jeg tænker, at det vel kan være den indgangsbøn, vi går ind til forhandlingerne med, og derfor handler det i den her diskussion også om at styrke barnet frem for nogle af de andre instanser. **Medlem**: Den her debat er bare ufattelig utaknemlig at have med to gange ½ minuts taletid. Da vi i sin tid lagde kommuner sammen – vi var seks kommuner, der blev lagt sammen – oplevede jeg, at en repræsentant for en af de øvrige kommuner simpelt hen stod og pralede af, at man i deres kommune jo ikke fjernede børn. Jeg var lige ved at falde ned af stolen og spurgte vedkommende: Hørte jeg rigtigt? For så bliver det jo hurtigt sådan et økonomisk mål og et mål i sig selv ikke at gøre det. Vi skal bruge tvangsanbringelser, vi skal bruge tvangsadoptioner, hvor det er det bedste, og vi skal gøre alt, hvad vi kan, for at børn kan agere i den familie, de er i, hvis det overhovedet er muligt, men det her går bare på to ben. **Spørger**: Det handler også om, at de socialrådgivere, der sidder og behandler sagerne, jo ikke har flere hundrede børnesager, for så kan de ikke overkomme dem og i hvert fald ikke lære det enkelte barn at kende – jeg mener netop, det er paletten. Og jeg er meget enig med Taleren, når formanden for Parti_D siger, at man nu i en familie har set, at der har været to tvangsanbringelser, hvor barnet har været nogle år. Jeg kender familier, som er blandt mine nærmeste, hvor der har været tvangsanbringelser af op til fem børn, og når det sjette barn så er i maven, overvejer man stadig væk, hvad der skal ske med det; og det sjette barn bliver født og først fjernet efter flere år. Så det er jo i virkeligheden de grelle eksempler, hvor vi spørger: Kan vi handle noget hurtigere? Og der må barnet bare stå over familien. **Medlem**: Ja, der tror jeg også, vi skal tage en diskussion om, om det vigtigste er at kigge på barnets tarv, og hvordan vi holder familier sammen eller får brudt forholdet, eller om det vigtigste er, at der er 1.700 handlepunkter, man skal opfylde som kommunal medarbejder i det her. Nogle gange får man lidt indtrykket af, at der næsten ikke er grænser for formkrav, måder at gøre det på, hvor mange sager der flyver ind, og hvor mange gange de skifter hænder. Altså der er også noget i det her, i forhold til hvordan sagerne behandles, som jeg ikke synes vi har fundet den rigtige løsning på endnu. Og det synes jeg simpelt hen vi skal sætte os ned at gøre, så vi gør det bedst mulige for børnene.
[101087] **Spørger**: Tak for ordet. Og tak til Ordføreren for en god tale. I forlængelse af det med ulighed er der også en anden ulighed, der er stigende, nemlig demokratisk ulighed. Vi har lige nu i Danmark 440.000 mennesker, som bor her og arbejder her, men som ikke kan stemme, fordi de ikke har stemmeret. Og vi kunne forleden læse, at hvert tiende barn, der fødes i Danmark – og jeg ved, at ordføreren er optaget af børns ve og vel – ikke har et dansk statsborgerskab. Så den her gruppe bliver jo større og større og større. Hvad vil SF og Ordføreren gøre for at komme den her demokratiske ulighed til livs? **Medlem**: Vi har jo sammen med Parti_C, Parti_G, Parti_I og måske Parti_L fremsat et forslag om, at børn, der er født og opvokset i Danmark, og som ikke har nogen pletter på straffeattesten m.v., skal have mulighed for at få automatisk statsborgerskab, når de er 18 år. Og det mener vi sådan set stadig væk de skal have. **Spørger**: Det støtter vi absolut i Parti_L. Men så er også den her del med de voksne. Altså, 440.000 voksne mennesker – jeg tror, det er hver femte københavner, man møder på gaden – har ikke et dansk statsborgerskab. Og der er ikke tale om nogen, der kommer hertil på et turistvisum; det er altså nogle, der bor her, arbejder her og lever her. Den her gruppe bliver jo større og større, og jeg er bange for, at vi på et tidspunkt, hvis vi laver en fremskrivning, har et hold A og et hold B, altså nogle mennesker, der sidder og styrer, og så en kæmpestor gruppe, som bor i demokratiet, men som er tilskuere til demokratiet. Hvad vil SF gøre ved den del? **Medlem**: Først og fremmest håber jeg, at de stemmer ved lokale valg. Det synes jeg er vigtigt; man skal bruge den stemmeret, man nu har. Men hvis de skal have stemmeret til nationale valg, skal de søge om statsborgerskab, og der skal vi selvfølgelig gøre det muligt for dem at søge om statsborgerskab. Jeg mener også, at vi har kigget på noget af det der med, at det er svært at få et statsborgerskab, hvis man har fået en bøde for at brænde sin hæk ned, for jeg synes, det er lidt skørt, at vi er havnet der. Men jeg vil også sige, at der er en grund til, at vi har nogle regler i forhold til statsborgerskab, altså at det er en udfordring at få dansk statsborgerskab, for det er også noget særligt at få dansk statsborgerskab.
[101096] **Spørger**: Tak for en flot grøn tale – og et rigtig flot grønt udspil for nylig. Jeg vil spørge om noget helt andet. Ligesom Parti_G mener Parti_C jo også, at man bør indføre kvalificeret flertal for at kunne sende folk i krig, sende danskere i krig, fordi det er nogle af de allermest alvorlige beslutninger, man kan træffe. Hvis forsvarsforbeholdet bliver afskaffet, vil det jo betyde, at et simpelt flertal i Folketinget kan sende danskere til forskellige EU-missioner. Bakker Parti_C stadig op om, at der i virkeligheden ideelt set bør være et kvalificeret flertal, altså et totredjedelsflertal, for at sende folk af sted? **Medlem**: Vi går ind for at afskaffe det her forsvarsforbehold, så vi kan være med i de missioner, som vi i Folketinget synes giver mening. Det er ikke for at gå ind i en krig, det er for at forsvare Europa. Det er de missioner, som giver mening, og som vi vil kunne støtte op om, og derfor synes jeg ikke, der er grund til at ændre på det forhold i den sammenhæng. Men jeg er fuldstændig enig med ordføreren i, at hvis Danmark selv sender soldater ud i krig, altså bilateralt, så skal der være totredjedeles flertal. **Spørger**: Okay, så jeg må forstå, at der i Parti_Cs øjne er forskel på de forskellige slags missioner. Så kunne jeg bare godt tænke mig at høre, om det er alle de missioner, som EU har sendt mandskab til – Mali, Den Centralafrikanske Republik. Har man fra radikal side set på dem og tænkt: Dem bakker vi op om, det synes vi er en god idé, og dem bør man også på sigt sende danskere af sted til? **Medlem**: Det er ikke sådan, at der er en automatik for Parti_C, og det er også derfor, jeg siger, at det giver god mening at stå fast på, at det selvfølgelig er Folketinget, der godkender det hver eneste gang. Det er et bilateralt samarbejde, og hver eneste gang danske soldater skal sendes med i missioner, er det selvfølgelig Folketinget, der godkender det. Ja, vi synes, at de nævnte missioner giver god mening. Det giver god mening, at EU også er aktiv på det afrikanske kontinent og hjælper til der, for ellers er der andre magter, der er mindre demokratisk indrettet, der overtager. **Spørger**: Den grønne omstilling er den vigtigste politiske opgave, som vores generation har. Det kan hverken siges ofte eller tydeligt nok. For tiden ser vi alle sammen ængsteligt, vredt og forfærdet på den russiske invasion af Ukraine, på Butja, udviklinger i krigen, fredsforhandlinger, og vi ser reaktionerne fra landene omkring os. Krigen er uhyrlig, og den understreger samtidig behovet for en grøn omstilling af vores samfund og af hele verden. I Parti_G har vi igennem årtier talt for klimahandling og et bæredygtigt samfund, som er helt uafhængigt af fossil energi, både fordi det netop er det, kloden skriger på, men selvfølgelig også, fordi det er det, der gør os uafhængige af alverdens diktaturer og slyngelstater. Vi er længe blevet grinet af og kaldt klimatosser og økohippier, og vores vision for et helt grønt samfund er blevet hånet og kaldt for absurd, og det er enormt tragisk, for nu står vi jo i fællesskab med regningen – et dansk samfund og et Europa, som er gjort afhængige af olie, kul og gas, som både ødelægger kloden og finansierer Putins krigsmaskine. Det er et stort – faktisk gigantisk – politisk svigt. Den russiske invasion af Ukraine minder os i al sin forfærdelighed om, at den grønne omstilling er et globalt geopolitisk kardinalpunkt. Det er nu, tiden er til at smide alt, hvad vi har i hænderne, og lave en planlagt og altomfattende grøn omstilling af samfundet. Zelenskyj talte til Folketinget i sidste uge, og hans budskab var klart: Drop olien og kullet fra Rusland. Det synes jeg vi bør gøre med det samme. Vi skal sætte fart på opsætning af solceller og vindmøller, styrke elnettet, lade de store forurenende virksomheder betale, omlægge landbruget og stoppe flere af de forurenende megaprojekter, der udleder tonsvis af CO 2 . For klimakrisen skaber krige, kriser, enorm ulighed og klimaflygtninge i millionvis. Derfor skal vi sende mere klimabistand, og derfor bør vi ikke skære i vores udviklingsbistand, og derfor skal vi lave verdens mest ambitiøse grønne omstilling, så de fattigste ikke endnu en gang betaler prisen. Det er vejen til at gøre os uafhængige af verdens værste stater. Det er vejen til fred og frihed. Tak for ordet.
[92443] **Spørger**: Tusind tak for talen og også for de efterfølgende svar. Jeg vil bare bekræfte, at der selvfølgelig skal findes en løsning på udrejseområdet – det har vi lovet. Og jeg er i øvrigt enig i, at det er en meget hård og svær opgave, som lokalbefolkningen i Midtjylland løfter her. Og det er et vigtigt element at få med ind i udlændingedebatten, at det langtfra er alle, der kommer hertil, der opfører sig ordentligt. Altså, vi har jo et rigtig stort problem i Danmark med kriminalitet begået af folk, der kommer hertil udefra. Og vi bliver vel også nødt til at være ærlige over for danskerne og sige, at uanset hvor et udrejsecenter måtte blive placeret, er problemet, at der er kommet for mange hertil, som ikke overholder de spilleregler, der bliver nødt til at være i et samfund. **Medlem**: Det er jeg meget enig i. Jeg var inviteret til, fordi jeg tidligere har været minister for området, at deltage i en debat i Sverige her i formiddags, altså en virtuel debat, om, hvad man kunne gøre i boligområderne, og hvad man kunne gøre ved kriminalitet osv. Og så kom jeg til at sige til dem, at jeg mangler én ting i den her diskussion, og det er anerkendelsen af, at antallet betyder noget. Det gør det jo også herhjemme. Og jeg skal ikke stikke folk blår i øjnene – uanset hvor vi placerer et udrejsecenter, giver det selvfølgelig lokale protester. Og så må vi jo bare placere det der, hvor det nu engang er bedst, og der synes jeg, at den tidligere regering og Parti_F havde fundet en god løsning. **Spørger**: Jamen jeg vil bare stilfærdigt konkludere, at formanden for Parti_D og formanden for Parti_A er fuldstændig og aldeles enige i det her spørgsmål. Vi kan diskutere alle mulige nuancer og alle mulige elementer i udlændingedebatten, men det starter og slutter med, om vi regulerer, hvor mange mennesker der kommer hertil. Og der er kommet for mange hertil igennem årene; integrationen har ikke kunnet følge med. Konsekvensen er mange ting – nogle er positive, men mange er for negative. Det gælder, i forhold til hvor mange der ikke er på arbejde, det gælder i forhold til parallelsamfund, det gælder i forhold til social kontrol, og det gælder jo desværre også, når vi kigger på kriminalitetsstatistikkerne. For der er desværre en sammenhæng mellem manglende integration og for stor tilgang udefra og så nogle af de problemer, vi ser i vores samfund. **Medlem**: Ja, det kan vi simpelt hen ikke blive uenige om. Der tror jeg så bare, det er vigtigt, at vi, når vi følger op på de ghettopakker, som den tidligere regering spillede ud med, og hvor der nu kommer et nyt oplæg, hele tiden bliver ved med at tage den her debat alvorligt. Problemet er, hvis man på et tidspunkt kommer dertil, hvor man siger, at nu er vi færdige, eller at nu er det godt nok, for det tror jeg aldrig det bliver. Men vi skal blive ved med at presse på for, at alle mennesker har ret til at leve trygt, uanset hvor man bor i dette land. Så må vi sætte hårdt mod hårdt over for dem, der ikke forstår at opføre sig ordentligt over for resten af samfundet.